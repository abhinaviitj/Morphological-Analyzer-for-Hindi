<ळिटेरटुरे><ळेट्टेर्स्/ढिअरिएस्/श्पेएच्हेस्><ऊपड्हयय, षम्नरयन्><छ्हिट्ह्ट्हि फट्रि><१९८४><घ्यन् घन्ग><ढेल्हि><३०-३५><२०००><ऊपड्ह्यय, ष्, छ्हिट्ह्ट्हि फट्रि-ळ्ड्स्-०>

+ मेरे श्रृंड़्गारी मन ने एक और गीत बहुत पसंद किया-'हे मृगनयनी.'
उसमें प्रियतम प्रेयसी से एक-एक आभूषण उतारने को कहता है उसमें एक
गहरे सांकेतिकता की शक्ति है. वसन आभूषण सबको तजकर सर्वथा पूर्ण-~रुपेण
नग्न प्रियतम से मिलना होगा. आभूषण दैहिक अहं के प्रतीक हैं.
इन तीन गीतों की स्मृति शायद ही कभी मेरे मन में जा सके. इतनी रसानुभूति कराने
के लिए आपको बार-बार धन्यबाद. नई किताब यथा समय पढ़ूंगा. कश्मीर से गठिया
का दर्द लेकर आया हूँ. आशा है स्वस्थ प्रसन्न होंगे. 'धर्मयुग' में आपके लेख
देखता हूँ.
८-७-६६ सादर
१३ विलिंगडन क्रिसेंट, नई दिल्ली-११ बच्चन
सम्मान्य बन्धु,
पत्र के लिए धन्यवाद! 'धुंधले कांच की दीवार' मुझे समय से मिल गयी थी और
में उसे पूरी पढ़ भी चुका हूँ. अभी निमाड़ के गीतों का नशा पूरी तरह उतरा
भी नहीं था कि आपकी यह दूसरी रचना मुझे पढ़ने को मिली.
पुस्तक उठाकर छोड़ना मुश्किल हो गया. बहुत बार तो जोरों की हँसी रोकना भी
मुश्किल हो गया. अकेले में यह हँसी कौतूहल का विषय भी बनी. कहना पड़ा
मैं अकेले कहाँ था? मैं एक ऐसे लेखक के पास था जो आज के युग और
जीवन पर स्वयं हँसता है और अपने पाठकों को भी हँसने पर मजबूर करता है.
आपने आज के युग के खोखलेपन पर खुलकर व्यंग्य किया है. समाज पर,
राजनीति पर, साहित्य पर भी. जो बात सबसे अधिक प्रभावित करती है, वह
यह है, कि आपके व्यंग्य में कटुता का कोई भी आभास नहीं मिलता. व्यंग्य की
यह सबसे बड़ी सफलता है. मेरी बधाई स्वीकार करें. मेरी शुभकामनाएं. आपकी
लेखनी और तेज होती जाये.
आपके रुपक तो बड़े ही कवित्वपूर्ण बन पड़े हैं. हृदय से आप कवि हीं हैं,
बुद्दि से व्यंग्यकार . इन दोनों को एक साथ लेकर कैसे चलते हैं,
मुझे आश्चर्य होता है.
शेष समाचार साधारण है. इधर गीता का मेरा एक अनुवाद 'नागर गीता' के
नाम से निकला है. जन गीता के शायद आपका परिचय हो . एक ही गीता
का दो रूपों में मैनें दो विभिन्न ग्रंथों में प्रस्तुत किया. कभी साथ पढ़ने
पर शायद मेरे पाठकों को ऐसा अनुभव हो . कभी आपको देखने का अवसर
मिले तो आपकी प्रतिक्रिया अवश्य चाहूंगा. आशा है आप स्वस्थ प्रसन्न हैं मेरी शुभ
 कामनायें.
 सस्नेह
 बच्चन
२३-९-६६
 बम्बई
सम्मान्य बन्धु,
 कृपा पत्र पाकर अनुगृहित हुआ.
 कुछ नहीं था .
 आप लोगों की सहायता से उसमें बहुत कुछ देख लिया.
 मित्रों की सद्भावना जीवन-संबल बनी.
 सत्ता की निरथर्कता ने सा४थर्कता का विश्वास पाया.
 उसी विश्वास के सहारे सुख, दु:ख संघर्षों का लम्बा जीवन कट गया.
 कुछ खोज अब भी जारी है.
 पर शब्द वहां काम नहीं देंगे.
 इसी से मौन हो गया हू.
 आपकी शुभकामना सदा चाहिए.
२४-३-७३ सादर
 बच्चन
 बम्बई
सम्मान्य बन्धु,
मेरा पिछला पत्र मिल गया होगा. आज मैं आपकी सुन्दर कृति 'हम तो बाबुल तोरे बाग
की चिड़िया' पढ़ गया .
बेटी की बिदा के कारुणिक पक्ष को लोक गीतों के माध्यम से उभार कर,
आप सीता की व्यथा-कथा तक ले गये,और इतने सहज भाव से, ऐसी मनोहर
शैली में कि कि पुस्तक समाप्त हो गई और पता भी न चला.
इतनी मनोरंजन और भीगी कृति देने के लिए आपको बधाई और साधुवाद.
'मृगनैनी' वाला निमाड़ी बोध गीत मुझे पहले भी बहुत भाया था.
उसे फिर आपने शायद याद किया, लोक गीतों की अमिव्यंजनायें चमत्कृत ही नहीं
करती, हृदय को मथकर रख देती हैं.
'सोत का साल' से तात्पर्य शायद सौत के वर्ष से नहीं है. शायद सौत के दुख से
है.
 'साल तुम्हारी कौसिली भाई
 कपट चतुर नहिं होई जनाई'(मानस)
शेष सामान्य . शुभ कामानयें.
 सादर
 बच्चन
 विद्यानिवास मिश्र
 लखनऊ
प्रियवर,
आशंसासिक्त पत्र मिला.आभारी हूँ. निमाड़ी संग्रह की जरुर प्रतीक्षा कर रहा हूँ.
मैं १२-१३ सितम्बर तक संस्कृति के असिस्टैंट प्रोफे-~सर का पद ग्रहण करने गोरखपुर
विश्वविद्यालय जा रहा हूँ. अत: पत्र व्यवहार के लिये विश्वविद्यालय का पता ही अब
रहेगा.
मुझे संतोष है कि अपने एक सहकर्मी के हृदय को मैं छू सका! साहित्य का धर्म
जोड़ना है, यदि एक व्यक्ति भी जोड़ सका तो मैं कृत कृत्य हूँ.
लोक साहित्य की दिशा में इधर कुछ प्रयत्न आरंभ किया है. आपका सहयोग
चाहूँगा. आपकी पुस्तक मिलने पर मैं ब्यौरा भेजूंगा क्योंकि पुस्तक से आपकी
दिशा का संकेत मुझे मिलेगा.
 सस्नेह,
४-९-५७ विद्यानिवास मिश्र
 गोरखपुर
प्रियवर
आपका पत्र मिला. 'तुम चन्दन हम पानी' के बाद 'फूलपत्ती' की तैयारी कर रहा हूँ.
कब छप जायेगी, कह नहीं सकता ,पर उम्मीद है कि शीघ्र छापेखाने का मुंह देखना
उसे नसीब होगा . मैं इधर कुछ फिर विमनस्क होने लगा हूँ. पता नहीं क्यों विंध्य का
प्रवास कुछ मामलों में तापकर होते हुये भी बड़ा परिणाम रमणीय था. मुझे रह-रह कर वह भूमि
बुलाती है. गर्मी की छुट्टियों में उधर घूमने का इरादा है. आप जैसे इनगिने सुधी
मित्र मेरे जैसे अत्यन्त आलसी और एकान्तप्रिय जन की याद कर लेते हैं, इसे
बहुत बड़ा सौभाग्य मानता हूँ. मेरी लेखनी को इससे अधिक की पहचान नहीं है
क्योंकि युग प्रवर्तन रे रथ का भार इन कन्धों पर नहीं है.
 सस्नेह
 विद्यानिवास निश्र
२३-४-५८
 सूरतसदन लहलायपुर, गोरखपुर
प्रिय भाई
आपकी अहैतुक प्रीति मेरे लिए बहुत बड़ी संजीवनी है, और झूठ नहीं कहता निबन्ध
लिखते रहने का उत्साह जो अभी मर नहीं पा रहा है, उसका श्रेय-कुश्रेय आप जैसे
इने गिने सहृदयों को है. कोई उस जन्म का सम्बन्घ है, या जंगलीपन का नाता है.
एक छोटा सा पत्र और इकाई में लिखा है, उसकी प्रतिलिपि भेजूंगा. निबन्ध संग्रह
'आँगन का पंछी और बनजारा मन' अब छपने जा रहा है भारतीय ज्ञामपीठ से.
आप अपनी हाल की कृतियों एवं संकल्पों से सूचित करें .
 सस्नेह
 विद्यानिवास मिश्र
२१-३-६०
 गोरखपुर
प्रियवर,
आपकी दीपावली शुभकामना आशंसा के साथ प्राप्त हुई. आप जैसे कुछ इने गिने पाठकों
को पाकर ही अपनी कृतित्व को सार्थक मानता हूँ. नहीं तो लगता है, मैं बिलकुल
अकेले खड़ा हूँ. ठगा-सा लूटा-सा. पुराने लोग मेरी भाषा नहीं जानते, नये लोग
मेरे भाव नहीं जानते. ऐसी सन्धि रेखा पर खड़ा हूँ जहां प्रकाश पाना ही कठिन है.
मेरे एक इलाहबादी मित्र ने घोषित कर दिया कि ललित निबन्ध का माध्यम ही चुक
गया है.
लीजिए, न रहेगा बांस न बजेगी बांसुरी.
एक सुख है कि तगादगीर को जबाब देने के लिए एक नारा मिल गया .
आशा है आप स्वस्थ्य एवं प्रसन्न हैं .
 सस्नेह
 विद्यानिवास मिश्र
२१-११-६३
 गोरखपुर
प्रियवर,
पत्रोत्तर शीघ्र न भेज सका, क्षमा करें. आप जैसे एकनिष्ठ और सहस-धर्मा
लोक साहित्य के अनुशीलको पर ही लोक संस्कृति के माधुर्य की रक्षा और
अभिवृद्दि निर्भर है.
पुस्तक आपकी बहुत स्वस्थ चित्र प्रस्तुत करती है बिना किसी लाग-लपेट के.
मेरा हार्दिक अभिनन्दन स्वीकारें .
 सस्नेह
 विद्यानिवास मिश्र
२१-१०-६४
 सियेटेल (अमेरिका)
प्रियवर,
काफी लम्बे अर्से के बाद पत्र लिख रहा हूँ. जाने कितने युग से एक अभिशाप
में जल रहा हूँ. केवल आर्थिक विवशता के कारण यहाँ आना पड़ा, एकदम विराने वातावरण
में, रोशनी के भयावह जंगल में. पर मेरे ध्यान में हमेशा गँवई-गांॅव का आदमी
रहा है. और उस आदमी की एक ओजस्वी प्रतिमा आप में भी है. इसलिए आप भी बाराबर
ध्यान में रहे. हिन्दुस्तान में बहुत कम लोगों से सही आशंसा या अभिज्ञान मिला,
उन लोगों में सबसे ज्यादा अहैतुक स्नेही हैं और इसीलिए मैं हृदय से कृतज्ञ
भी हूँ, भेंट हम लोगों की बस दादा के अभिनंदन के हुजूम में हुई.
पर शायद यह भेंट केवल औपचारिक की असली भेंट तो पहले ही हो चूकी थी.
इस बीच एक अच्छा समाचार मिला संस्कृत विश्वविद्यालय वाराणसी ने मुझे
प्रोफेसर पद के लिए निमन्त्रित किया है. पर उन लोगों ने घोडा के आगे काठ धर
दिया है. जल्दी ज्वाइन किजिए. अब में जितनी अवधि के लिए वचनबद्ध हूँ.
(मई ६८ तक के लिए) तब तक तो रहना ही पड़ेगा. लिखा है,
देखें जिद पर लोग रहते हैं या मुझे स्वदेश वापस आने का सुअवसर प्रदान
करतें हैं.
इस बीच दो-तीन खुरापात के कार्यो में लग गया हूँ. एक तो 'दिनमान'में आप
भाषा स्तंभ के अन्तर्गत देख ही रहे होंगे. पर मेरा सपना है हिन्दी की सभी
बोली-क्षेत्रों से शब्द संग्रह करके एक कोश तैयार करने का. आप अपने क्षेत्र के
लिए मदद करेंगे. बुन्देली और बघेली के लिए तो अपने पास मित्र हैं. राजस्थानी,
कौरवी (मेरठ की बोली) और गढ़वाली के लिए व्यक्ति ढूंढ़ना है.
दूसरा काम है वैदिक संस्कृत साहित्य से लेकर अपभ्रंश काव्य का अंग्रेजी
पद्यान्तर. मेरे मित्र लेनार्ड नेयन जिन्होनें 'मार्डन हिन्दी पोएट्री'
में सबसे ज्यादा सहयोग दिया था, फिर साथ हैं. लगभग २००० काव्य पंक्तियों का
अनुबाद तो हम लोग कर चुके, १००० काव्य पंक्तियों का और करना है. पर यह कार्य
इस महीने के अन्त तक पूरा हो जाएगा तीसरा काम अभी शुरु नहीं किया पर इंडियाना
यूनिवर्सिटी का आग्रह है उसे भी कर डालूं. वह है आधुनिक हिन्दी कथा साहित्य का
अनुवाद. दादा तक मेरा प्रणाम पहुंचायें. अपना और परिवार का समाचार दें .
 सस्नेह
 विद्यानिवास मिश्र
४-१२-६८
