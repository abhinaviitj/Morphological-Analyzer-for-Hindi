<ळिटेरटुरे><ऐस्सय्स्><षइन ख्रिस्ह्न><खम्लेस्तर् ंएन् झिवन् शन्डर्ब्ह्><१९८७><इब्हुटि फुब् (ःइन्डि खट्ह शहिट्य><ढेल्हि><८४-८९><२१८०><षइन ख्., खम्लेस्तर्, ऐस्>

+ नयी कहानी की सबसे ब़्अड़ी विशेषता इसकी जीवन-दृष्टि है. नयी कहानी ने जीवन के अनेक
पक्षों को चित्रित किया और व्यापक मानवीय धरातल पर यथार्थता के साथ प्रस्तुत किया.
वास्तव में जिन कहानियों में आज की अनुभूति है, आज का युग-बोध है, वही इस सन्दर्भ
में विवेच्य है. इस कहानी में व्यक्ति और समाज दोनों मुखरित हैं. इसमें यथार्थ बोध
पहले की अपेक्षा तीव्र रूप से उपलब्ध होता है. कमलेश्वर हर नयी कहानी को एक शुरूआत
मानते हैं. उनके अनुसार स्वातंत्र्योत्तर कहानी में कहानीकार न्ययाधीश की कुर्सी को
बेकार और बेमानी करार देता है और निर्णयों की चालबाजी से विमुख होकर शाश्वत मूल्यों
की दफाओं में पात्रों का चालान करना बन्द कर देता है. यही कहानी अब यथार्थ से भी
ज्यादा किसी ठोस शब्द की तलाश में है. आज हमारे मध्य एवं निम्नवर्ग में निराशा और
कुंठा है और कहानीकार इसे पहचानकर कहानी में इसे अभिव्यक्ति देता है और इसकी
गहराई में भी जाता है तथा सूक्ष्म अनुभूतियों को पकड़ता है. आज की कहानी अधिक
यथार्थ दृष्टि और अपने आस-पास के वातावरण को ईमान-~दारी से व्यक्त करना चाहती है. अत:
समाज के कुरूपता को भी चित्रित करना इसका अंग बन जाता है. कहानी अब घटना मात्र
ही नहीं, वह अभिव्यक्ति भी है. लेखक अब नये युग की नयी समस्याओं और स्थितियों से
जुड़ रहा है. उसे आज के सन्दर्भ में मूल्य विघटन, संत्रास, पीड़ा और अकेलेपन की
बू आती है. उसके मानदण्ड बदलते हैं. कहानी-~कार परिवेश के मध्य व्यक्ति को देखता है.
इस परिवेश में व्यक्ति की पेट और सेक्स की भूख चित्रित होती है. अत: आज की कहानी
परिवर्तित मूल्यों से उत्पन्न संघर्ष की कहानी है.
राजेन्द्र यादव, मोहन राकेश और कमलेश्वर नयी कहानी के प्रमुख हस्ताक्षर हैं,
जिन्होंने कहानियां लिखीं, पत्रिकाओं के माध्यम से पाठकों तक पहुंचाईं और कहानी
सम्बन्धी चर्चा में खुलकर भाग लिया. कमलेश्वर जीवन दृष्टि को प्रमुख बिन्दु मानते
हैं जिसके बदलने से परिदृश्य बदलता है. कमलेश्वर ने वैचारिक धरातल पर दो भिन्न
पीढ़ियों का टकराव महसूस किया. यह परिवर्तन नयी कहानी में सभी स्तरों पर आया.
मूलत: कथा कथ्य के स्तर पर बदलती विचारधारा और आकुल जन की संकुलता को
जितनी सघनता से इधर की नयी कहानी ने पेश किया वह पहले नहीं था. उन्होंने 'नयी
कहानी' को कभी आन्दोलन की भांति स्वीकार नहीं किया; अपितु नये के लिए निरन्तर
प्रयत्नशील और प्रयोगशील रहे हैं.
कमलेश्वर ने भारत के मध्यवर्ग के आम आदमी को चुना है जो भीड़ में भी है, जो आदमी
के अन्दर घुसा हुआ आदमी है, जो रास्तों पर अपना ठिकाना खोजता है, जो नयी बस्तियों
और वेश्यालयों में अजनबी बनता है, जो अपना निर्णय स्वयं नहीं ले सकता, जो प्राचीन
मूल्यों को अस्वीकार कर नये मूल्यों को उभारता है. यह आदमी असंगतियों का शिकार
है, जिसे अपना अस्तित्व फालतू लगता है, क्योंकि उसके चारों ओर आधार-~भूत संस्थाएं
उसे बेमानी लग रही हैं. परिवार अपनी प्रक्रिया में धीरे-धीरे टूट रहे हैं, अत: आज
के साहित्य का विषय भी भारत का यही आम आदमी है. कमलेश्वर ने इसी की नब्ज पकड़ी
है. कमलेश्वर वैचारिक स्तर पर अन्य समकालीन कहानीकारों से दूर दिखाई देते हैं,
क्योंकि वे अपनी कहानियों में यथार्थ की खोज और यथार्थ की अभिव्यक्ति के लिए
प्रयत्नशील हैं. इनकी कहानियों में व्यक्ति केवल दो दृष्टियों से ही टूटता दिखाई
दे रहा है एक व्यक्ति प्रेम के धरातल पर और दूसरा आर्थिक संघर्ष के कारण. उन्होंने
प्रेम के विभिन्न कोण, सेक्स चेतना सम्बन्धों में परिवर्तन, व्यक्ति की घुटन और
व्यक्ति की सौन्दर्य चेतनाओं को अपनी कहानियों में उभारा है. कहीं-कहीं उन्होंने
मूल्यों के बद-~लाव को भी चित्रित किया है. वे नवीन नैतिक मूल्यों को मानवीय संवेदना
के आधार पर उभारते हैं.
कमलेश्वर की कहानियों के कई संग्रह प्रकाशित हुए हैं-राजा निरबंसिया और कस्बे का
मालिक, खोई हुई दिशाएं, जिन्दा मुर्दे, मांस का दरिया, बयान और अन्य कहानियां
तथा प्रिय और श्रेष्ठ कहानियां आदि-आदि. 'खोई हुई दिशाएं की भूमिका में इन्होंने
इस संग्रह की कहानियों को एक बदली हुई मन:स्थिति की कहानियां बताया हैं क्योंकि
तभी कमलेश्वर दिल्ली से इलाहाबाद आए थे, इलाहाबाद छोड़ते हुए उन्हें बहुत दु:ख
हुआ था. देहली जाकर जब चारों ओर दृष्टि डाली तो उन्हें सब कुछ बदला हुआ-~सा लगा.
उन्होंने स्वयं कहा है-'यहां एक नयी ही जिन्दगी थी, एक ऐसी जिन्दगी जिसके किनारे
खड़े होकर देखने से बहाव का पता नहीं चलता है-एक अजीब-सा परायापन और बेगानापन
है यहां.'
कमलेश्वर ने अपनी कहानियों के तीन दौर स्वीकार किए हैं. उनकी कहानियों का पहला दौर
सन् १९५२ से आरम्भ होता है और सन् १९५८ तक चलता है. इस समय की सीखचे, मुर्दों की
दुनिया, राजा निरबंसिया, देवा की मां, कस्बे का आदमी, एक अश्लील कहानी, पीला गुलाब
आदि कहानियां प्रमुख हैं. यह कहानियां मुख्य रूप से मैनपुरी औ अ इलाहाबाद में लिखी
गयी हैं. इसी दौर की अन्तिम कहानी इनकी 'नीली झील' भी है. इनकी कहानियों का दूसरा
दौर सन् १९५९ से सन् १९६६ तक चलता है. इस दौर की कहानियों का मुख्य केन्द्र शहर
है. पहले दौर की कहानियों में केन्द्र कस्बा था और इस द्वितीय दौर में कमलेश्वर ने
शहर के जीवन को नजदीक से देखा और अभिव्यक्त किया. इस समय की कहानियों में जार्ज
पंचम की नाक, दिल्ली में एक मौत, खोई हुई दिशाएं, पराया शहर, एक रूकी हुई जिन्दगी,
तलाश, जो लिखा नहीं जाता, एक थी विमला, युद्ध और मांस का दरिया प्रमुख हैं. इन
कहानियों में तत्कालीन भारत को खोजा जा सकता है. इसके पश्चात सन् १९६६ से सन् १९७२
तक इनकी कहानियों का तीसरा दौर चलता है. यह दौर इनके महानगर के बोध को लेकर
आता है क्योंकि कमलेश्वर दिल्ली से बम्बई गये थे और वहां की सभ्यता और संस्कृति
को देखने-~परखने का मौका मिला. इस दौर की प्रमुख कहानियों में या कुछ और, नागमणि,
बयान जोखिम, रातें, लाश और आधी दुनिया हैं. इस समय की कहानियों में कथ्य की अपेक्षा
परिवेश और व्यक्ति के आन्तरिक संघर्ष को ही प्रमुखता मिली है, यह कहानियां जिन्दगी
से जुड़ी हुई हैं. इनमें व्यक्ति परिस्थितियों से संघर्षरत है. कहानी की इस यात्रा
में कमलेश्वर कहीं रूके नहीं और हर बार अनुभूति की नयी जमीन को छूते हैं.
कमलेश्वर ने स्वयं स्वीकार किया है कि पात्रों में उन्हें कहानियां नहीं दी हैं,
उन्होंने स्थितियों से ही सदैव कहानियां ली हैं.
कमलेश्वर की 'राजा निरबंसिया' कहानी बहुचर्चित कहानी रही है. यह संश्लेषण शिल्प
में लिखी गई कहानी है. इसमें राजा निरबंसिया और जगपति की कहानी साथ-साथ चलती है.
यह एक दोहरी कथा है जिसमें जीवन की ट्रेजडी व्यक्त होती है. इस कहानी में मूल्य
चेतना प्रमुख हैं. परम्परागत मूल्यों के प्रति उनके पात्रों की असहमति ही कमलेश्वर
की असहमति है. जगपति किसी की दया का पात्र नहीं बनना चाहता. उसके मन में
पुत्र-लालसा है. वह ऐसा राजा निरबंसिया है जिसे सन्तानहीन होने पर नगर की मेहतरानी
ने भी व्यंग्य किया था. वह सोचता है-आखिर चन्दा क्या रह जाएगी ? एक से यदि पत्नीत्व
और मातृत्व छीन लिया जाए तो उसके जीने में सार्थ-~कता ही क्या है ? सती ने सतीत्व
की रक्षा तप द्वारा की थी परन्तु चन्दा के पास ऐसी कोई शक्ति नहीं है. जगपति की
व्यथा इतनी गहरी हो जाती है कि वह एक साथ कई दर्द, कई दु:ख अपने अन्दर समा लेता
है. कोई एक रग दु:खती तो वह सहलाता भी, जब सभी नसें चटखती हों तो कहां-कहां
राहत का अकेला हाथ सहलाए. उसे अपना आप पंगु लगता है, एक रेंगते हुए कीड़े की
भांति. वह बच्चन सिंह कम्पाउंडर का कर्जदार था, उसे चन्दा से अपनत्व है. तभी वह
एकाकीपन का अनुभव करता है और टूट जाता है. वह परचे में लिखकर रखता है कि
उसे पुत्र के हाथ से ही अग्नि दिलवायी जाये. यद्यपि इस कहानी को कई आलोचक एक
साधारण कहानी मानते हैं और कहते हैं कि नयी कहानी के दौरान कुछेक कहानियों को
यूं ही चर्चित कर दिया गया है (श्री नरेन्द्र मोहन) इसमें न नयापन है न नयी
दृष्टि. परन्तु यह कहानी मूल्य दृष्टि से अपना विशेष महत्व रखती है. आर्थिक स्थिति
के कारण जगपति एक प्रकार से अपनी पत्नी को ही बेच देता है. यह दबाव आज के व्यक्ति
की घुटन के लिए किसी सीमा तक उत्तरदायी है.
इनकी 'देवा की मां' ऐसी नारी है जिसे पति ने पत्नीत्व और मातृत्व देकर छोड़ दिया,
उसे कहीं सहानुभूति के चिन्ह नहीं मिलते हैं. उसके लड़के को भी लगता है कि चारों
तरफ के लोग एकदम ऐसे हैं जिन पर नफरत, प्यार, प्रशंसा या निन्दा कुछ भी नहीं
उभरती, अजीव-सी एकरसता है जैसे सब शंकर से योगी हैं जो विष पीकर स्थिर से बैठे
हैं आंखें मूंदे. 'देवा की मां' वह है जो अब टूट चुकी है, उसे सुहाग भरना भी
व्यर्थ लगता है, वह मांग का सिन्दूर भी मिटा देती है. उसे परिस्थितियां सूत के
तार की भांति तोड़ देती हैं. वह यथार्थवादी भूमि पर खड़ी हो जाती है और न स्वयं
पति को देखने अस्पताल जाती है और न ही देवा को जाने देती है. 'खोई हुई दिशाएं'
का चन्दर अपने को बेहद अकेला अनुभव करता है, उसे हर आदमी झूठे दर्प में दूसरे
के प्रति लापर-~वाही से भरा हुआ दीखता है. समूचे शहर में उसे अपना कुछ नहीं लगता.
जैसे समूची पहचान ही बेगानेपन के कोहरे में छिप गई है उसे अपना आप खोखला लगता है-
गाइडों की बातों के खोखलेपन की भांति. उसे सब जगह मेहमोननावजी की बू आती है.
प्रेमिका से मिलकर उसे एक झटका-सा लगता है. वह पहचान का रिश्ता तोड़ने की नाकाम
कोशिश करता है. घर पहुंचकर वह चाहता है कि पत्नी निर्मला के शरीर का अंग-अंग और
मन उसे पहचान की साक्षी दे, इसलिए वह नींद से उसे जगाकर पूछता है-'मुझे पहचानती
हो ?' वह केवल परिचय की एक मांग उस अंधेरे में, सांसों से, गन्ध से, तन के टुकड़े-
टुकड़े से पहचानना चाहता है-एक प्रतीति चाहता है.
भारतीय नारी की विवशता और टूटन 'एक थी विमला' में मिलती है. विमला अपनी गृहस्थी
की प्रतिष्ठा चाहती है, कुन्ती भी यही चाहती है परन्तु वह विवश है, घर की
परिस्थितियां, पिता की मृत्यु, मां की बीमारी आदि उसे तोड़ देते हैं. इसी कहानी
की लज्या पुराने मूल्यों को तोड़ देती है, परिस्थितियों से वह टूटती नहीं, अपितु
समाज उसकी कहानियां दोहराता है. वह जिन्दगी बदलना चाहती है, ताकि हारी बाजी जीत
जाये परन्तु जो वह चाहती है उस ओर जाने वाला रास्ता पहले ही कट चुका होता है.
इसी कहानी में सुनीता का जीवन भी अकेला है. वह चाहती थी कि जिन्दगी किसी तरह पीछा
छोड़ दे और बाकी दिन चैन से रह लें, पर ऐसा वह कर नहीं सकती, वह नर्स बन जाती
है. विनय उसे तलाक देता है. अकेलेपन से छूटकर वह भाग जाना चाहती है. क्योंकि
वह लंगड़ी जिन्दगी जी रही है. इस सारी कहानी में नारी की टूटन, नये मूल्यों का
तिरस्कार और अकेलेपन की ऊब है जो सारे परिवेश पर छाई रहती है. आज व्यक्ति जिन्दगी
की दौड़ में आगे जाना चाहता है पर उसे परिस्थितिवश रूकना पड़ता है. चमन जिन्दगी की
दौड़ में इस विश्वास से बढ़ रह रहा है कि आने वाला कल उसके जीवन का नक्शा बदल दे
और विवशता तथा अभावों की दुनिया से वह रातों-रात मुक्ति पा ले; परन्तु उसकी
जिन्दगी रूकी हुई है, कहीं आगे जाने का निशान नहीं मिलता. उसे अच्छी और सुन्दर
पत्नी मिली थी, परन्तु वह भी जीवन संघर्ष में टूटकर मर गई. घड़ियों के व्यापार में
उसे गिरफ्तार किया जाता है. प्रत्येक कोण से उसकी जिन्दगी रूकी हुई थी, उस घड़ी
की भांति जो उसने सतवन्ती की मृत्यु के समय खड़ी कर दी थी. वह मौत के क्षण से
रूकी हुई है और चमन का जीवन भी वैसे ही अगतिमय स्थिर और रूका हुआ है.
उसे लगता है जैसे हर घड़ी चाहे वह किसी भी रफ्तार में भागे पर जैसे ही उसके हाथ
सवा आठ पर आएंगें, धड़कनें रूक जायेंगी और सब स्थिर हो जायेगा.
कमलेश्वर की 'तलाश' में नये मूल्यों का स्वीकार है. भारतीय समाज में विधवा का जीवन
दयनीय होता है जो विधवा प्राचीन काल में पति की मृत्यु के पश्चात् सारा जीवन अपने
गत जीवन की स्मृति में व्यतीत करती है, वही सब धीरे-धीरे बदल रही है. इस मूल्य
बदलाव से सन्तान भी प्रभावित होती है और उनका लगाव पुराने के प्रति होने लगता है
क्योंकि उनका अस्तित्व ही पुराने से सम्बन्धित होता है ! 'तलाश' की सुगी भी अपने
मृत-पिता की वस्तुएं समेटकर अपने पास कमरे में रखती है, यही उसकी थाती है. वह
अपनी माता को मिस्टर चन्द्रा और कॉलेज में व्यस्त देखकर कुछ नहीं कहती. मां और
पुत्री में मूल्य बदलाव अलग कर जाता है. मां नये को स्वीकार करती है और सुमी घर
में अपने को बड़ा समझकर उत्तरदायित्व का अहसास निभाती है. उसे लगता है जैसे उसका
अस्तित्व घुटा-घुटा-सा बन गया है. होस्टल में भी उसे अपना आप अकेला अनुभव हुआ.
यहां एक ओर नारी पति की मृत्यु के पश्चात् टूटती नहीं अपितु बहाव के साथ बह जाती
है. यदि यह बहाव न हो तो मन में कई कुण्ठाएं उत्पन्न होती हैं अत: सुमी अपनी मां
को राह देती है. यहां नारी दो भागों में टूट चुकी है. एक वह जो पति की मृत्यु से
नैतिक तौर पर बंधी हुई है, दूसरी वह जो स्वाभाविक बहाव की ओर अग्रसर है. नये
और पुराने का तनाव उसमें पानी के रेले की भांति आया था. वह सिर्फ किनारों की भांति
समानान्तर खड़ी रह गयी थी और कभी-कभी उसे देखकर ऐसे घबरा उठती है जैसे पापा आ गयें
हों और वह मम्मी को देखकर ऐसे अकुला उठती थी, जैसे पापा चले गए हों. पर पापा थे
कि न आते थे न जाते थे-वह सिर्फ रूके हुए थे. यहां नारी के अन्दर की औरत चीख
उठती है. वह इस घुटन में कब तक रह सकती है, अत: झूठी नैतिकता के स्तर से आगे
बढ़ जाती है.
कमलेश्वर ने सन् १९६० के बाद की सेक्स चेतना को 'मांस का दरिया' कहानी में व्यक्त
किया है. इसमें वेश्या की, लंगड़ी घोड़ी की-सी जिन्दगी का चित्रण है, उसकी विवशता
है-एक आदमी जाता है तो दूसरा आता है. निर्दयता और कठोरता का आतंक है. कमलेश्वर
ने वेश्या के जीवन को आवरण के भीतर छिपाया नहीं अपितु यथार्थ रूप में प्रस्तुत
करने का प्रयास किया है. उसके लिये कोई और रास्ता ही नहीं है जहां से वह मुड़
पाती, अत: यहां एक वेश्या का वह जीवन जी रही है जो उसके पास है, उसके पास बक्स
में बारह बरस का एक पर्चा पड़ा हुआ था, जिसके हरूफ भी उड़ गये हैं अब उस पर्चे
का कोई मतलब नहीं रह गया है. "मसविदा मुर्दा हो चुका है और अब कौन जाता है और
कौन बुलाता है वापस. जिन्दगी के बीच से वक्त का दरिया किनारे काटता हुआ निकल गया
है...कहीं कोई नहीं है, कोई कहीं नहीं है."
डॉ.धनंजय वर्मा कहानी के आलोचक के नाते कहानी की गतिशीलता को परखते हुए कहते हैं
कि "कमलेश्वर एक ऐसा लेखक है, जिसके यहां हिन्दी कहानी की पूरी यात्रा लगभग हर
मोड़ की पूरी प्रतिनिधि कहानी मिल सकती है और परम्परा से अन्तर ही नहीं, उसके
विकास की दृष्टि से भी ये कहानियां महत्वपूर्ण हैं." इस लिहाज से हिन्दी कहानी की
परम्परा को उन्होंने आत्मासात् किया और उसे अलग-अलग भोगा है.
इनकी 'नीली-झील' में प्रेम के वैयक्तिक स्वरूप का स्वर मुखरित हुआ है. महेश पाण्डे
की एक अनाम-सी भूख है जो शारीरिक होकर भी वास्तव में सौन्दर्य की भूख है, जिसके
लिए वह प्रयत्न करता है, वह विधवा नारी पारबती के सौन्दर्य से आकृष्ट है. उससे
विवाह कर उसे आधुनिक नारी बनने के लिए प्रेरित करता है, उसकी मृत्यु पर दु:खी
होता है, वक्त उसे बूढ़ा बना देता है. सवन हंसों को देखकर व्यथित हो उठता है कि यह
भी पारबती की भांति शिकारी का शिकार हो जायेंगे, वह 'नीली झील' को खरीदता है जो
व्यापक सौन्दर्य का प्रतीक है. यही सौन्दर्य की भूख उसे यह बोर्ड लगाने पर बाध्य
करती है कि कोई वहां शिकार न करे. इस सम्पूर्ण कहानी पर सौन्दर्यानुभूति की परत
फैली हुई है. संवेदना के कई स्तरों और धरातलों पर मुक्त प्रवाह के कारण 'नीली झील'
विशेष प्रसिद्धि प्राप्त कर चुकी है. इनकी 'दु:खों के रास्ते' का बलराज, खोई हुई
खुशियों की खोज के भ्रम में भटकता हुआ टूट जाता है. वह कई टुकड़ों में टूट चुका
है, कहता है कि "अब मेरी कोई जगह यहां नहीं रह गयी है. यह मेरे सामने स्पष्ट हो
गया था, उसके लिए मैं मर चुका था. फर्क इतना ही था कि मरे हुए को श्मशान ले
जाने की तैयारी दूसरे लोग करते हैं, मैं अपनी तैयारी खुद कर रहा था." यह टूटन तभी
आरम्भ होती है, जब दो व्यक्ति एक को ही चाहते हैं, यहां टूटी सड़क बलराज के टूटे
व्यक्तित्व की प्रतीक है.
कमलेश्वर की 'जोखिम' कहानी आज के दोगले अर्थतंत्र में विवश जीवन चित्रण प्रस्तुत
करती है. एक ओर बम्बई की आर्थिक कष्टों की जिन्दगी और दूसरी ओर मां की विवशता
है. दोनों ने मानो आपसी समझौता कर लिया था, वे दोनों एक-दूसरे के दु:खों और
यातनाओं से घबराते थे. मां सबको बताती थी कि बेटा आराम से है और बेटा भी मां के
आराम का वर्णन करता था. बेटा इतनी बड़ी बम्बई में अकेला था. केवल उसके पास जिन्दगी
की कुछ यादें थीं. उसकी जिन्दगी भी एक बड़ी नाकाम, सीमित और बेकार-सी जिन्दगी
है. यों सब चलता है. चलता जाता है पर यह क्यों और किसलिए है, इसका अंदाजा नहीं
होता. उसका कोई काम आठ-दस दिन से अधिक नहीं चलता. अत: फिर वही ठहराव दीखता था.
एक ओर वहां की तस्करी की तेज रफ्तार और दूसरी ओर जिन्दगी का ठहराव, इसमें वह
एक से एक गलत कार्य करने पर मजबूर होता है. वह घर गया, मां मरी जा रही थी और स्वंय
भी उसकी आंखों के सामने अंधेरा छा रहा था. वास्तव में जिन्दगी रहस्यमय है.
