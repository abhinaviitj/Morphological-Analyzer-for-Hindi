<छोम्मेर्चे><ःअन्डिच्रङ्ट्स् ' ईन्डुस्ट्र्य्><ठोप्नितल् अन्ड् झिटेन्ड्र खुमर्><ख्हडि घ्रमोड्योग्><१९८९><ख्हडि अउर् घ्रमोड्योग् आअयोग्><भोम्बय्><१०६ टो १०९><२५००><ठोप्नितल् ' झिटेन्ड्र - ख्हडि घ्रमोड्यओग्><ढ्हनन्जय् खुमर्>

कुम्हार का काम
ब्रह्मा को प्रजापति कहा गया है, क्योंकि वह जग का सृजन करता है. कुम्हार को भी
प्रजापति कहा जाता है, क्योंकि समाज और परिवार की आवश्यकताओं की पूर्ति में उसका उल्लेखनीय योगदान रहा है. एक ओर दैनिक जीवन में काम आने वाले पात्रों को बनाना,
जैसे दूध पकाने की "हाँडी", दूध के बिलौने के लिए "चाटी", आटा मलने के लिए
"कूंडा", पकाने के बाद साग-सब्जी रखने के लिए "तौता" आदि, तो दूसरी और
विवाह-शादी और अन्य उत्सवों पर सामूहिक भोज में काम आने वाले पात्रों जैसे
कुल्हड़, सकोरे, सराई, प्याली और सेनक (घी, बूरां, चावल खाने का पात्र) का
निर्माण करना, ग्रामीण कुम्हार का मुख्य धन्धा रहा है. इसके अतिरिक्त रात्रि में प्रकाश हेतु छोटे-बड़े दीपों (दीपक) का बनाना मकानों पर छत के लिए खरपैल का
निर्माण एवं बच्चों के लिए मिट्टी के खिलौने बनाना भी उसके प्रमुख कामों में थे आज स्थिति काफी कुछ बदल चुकी है.
लुहार का काम
खेती के परम्परागत तरीकों में लुहार का भी अपना एक विशेष स्थान था. कृषि में काम आने वाले विविध छोटे-बड़े उपकरणों जैसे सुरपा, दराती, फावड़ा, गडांसा, चारा
काटने वाले धुरे, हल के अन्दर का फाल आदि वह पीढ़ी-दर-पीढ़ी बनाता चला आया है.
इसके साथ ही रसोई में काम आने वाली अनेकों चीजों जैसे चिमटा, फूंकनी, संडसी,
कलछी, पल्टा आदि को वही बनाता है.
बुनकर
गांवों में कपड़ा बनाने के परम्परागत धन्धे में लगे लोग "कोली" के नाम से जाने
पहचाने जाते हैं. मनुष्य की परम आवश्यकताओं में कपड़े का स्थान दूसरा है.
प्रत्येक व्यक्ति को तन ढकने के लिए कपड़ा तो चाहिए ही. इसके अतिरिक्त
मौसमानुकूल भी कुछ कपड़ों की आवश्यकता पड़ती ही है. गांव की यह पूरी आवश्यकता
गांव में कोली का धन्धा करने वाले लोग ही पूरा करते थे. इस समय लोगों की रूचि और आवश्यकतायें दोनों ही सीमित थीं. वस्त्रों को सौन्दर्य प्रदान करने के लिए
गांवों में "रंगरेज" और "छीपी" लोग होते थे. यह लोग-कपड़ों की रंगाई और छपाई का
काम करते थे.
मोची का काम
१९वीं शताब्दी के अन्त तक चमार अर्थात मोची के कार्य को ईश्वर के कार्यों के
समान माना जाता था और हम समझते हैं कि यही सोचकर राष्ट्रपिता महात्मा गांधी ने
ऐसे लोगों को "हरिजन" की संज्ञा दी थी. पहले जब चरस द्वारा सिंचाई होती थी तो
"चरस" का निर्माण गांव का मोची ही करता था. पानी कृषि का प्राण है, इस दृष्टि से चरस और चमार के महत्व को भलीभांति समझा जा सकता है. सिंचाई के इस साधन की
आवश्यकता किसी विशेष किसान को नहीं, सभी को रहती थी. बाद में चलकर सिंचाई के
दूसरे साधन विकसित होते गये. इस कार्य के अलावा मोची का योगदान कृषि में दूसरे
प्रकार से भी था. कृषि यन्त्र के रूप में जुए के सभी उपकरण, जैसे सोटा, जोत,
तस्मा, नाड़ी आदि (बैलों को हांकने एवं नियन्त्रित करने के उपकरण) का निर्माण भी गांव का चमार ही करता था. मरे हुए पशुओं की खाल खींचना तथा उन्हें ठिकाने लगाने
का काम भी यही लोग करते थे. आदेश मिलने पर गांव के लोगों के लिए "जूते" तैयार
करना भी इनका एक काम था.
अन्य धन्धे
गांव के परम्परागत अन्य उल्लेखनीय धन्धों ये (१) छीपी, (२) धुनिया, (३) नाई,(४) धोबी एवं (५) मेहतर के काम को लिया जा सकता है. कपड़े के क्षेत्र में पोलिस्टर
एवं टेरीकोट के पर्दापण से "छीपी" और "धोबी" के कार्य अब पहले जैसे नहीं रह गये
हैं. धुनिया, नाई, एवं मेहतर के कार्य एवं कार्यक्षेत्र भी बदले हैं, जिनका
विवेचन हम आगे करेंगे.
ग्रामीण धन्धों का बदलता स्वरुप
ग्रामीण परम्परागत धन्धों में बढ़ई, लुहार, चमार आदि के धन्धे जैसा कि हमने ऊपर
लिखा, मुख्य रुप से खेती के साथ जुड़े हुए थे. स्वतन्त्रता मिलने के पश्चात खेती करने के तौर-तरीके, उनमें काम आने वाले एवं प्रयोग होने वाले उपकरणों तथा
यन्त्रों में आमूल परिवर्तन आया है. खेती में यन्त्रीकरण के प्रवेश ने इन धन्धों को बुरी तरह से प्रभावित किया है. उदाहरण के लिए ट्रैक्टर के प्रयोग ने "हल" को
काफी पीछे फेंक दिया है. इसी प्रकार से सिंचाई हेतु नल-कूपों के आ जाने से "चरस" का प्रयोग अब अतीत की वस्तु बन गई है. ऐसी ही स्थिती अन्य छोटे-छोटे उपकरणों के
साथ, जिन्हें गांव का बढ़ई व लुहार बनाते थे अब आधुनिक मशीनों के आ जाने से उनके प्रयोग में उल्लेखनीय कमी आयी है.
सड़कों के विकास एवं गांवों को मन्डी एवं पक्की सड़कों से जोड़ने की राष्ट्रीय
नीति का सबसे बड़ा प्रभाव यह पड़ा है कि यातायात के साधनों में बस, मोटर,
टेम्पो, ट्रक ट्रैक्टर-ट्राली, यहां तक कि मोटर साइकिल एवं स्कूटर का प्रयोग
होने लगा है. इस स्थिति ने बैलगाड़ी एवं घोड़े-तांगे की महत्ता को प्राय: समाप्त सा कर दिया है. अन्तत: प्रभाव यह पड़ा है कि बढ़ई, लुहार एवं चमार के धन्धों में इस भारी गिरावट के कारण इन लोगों के सम्मुख रोज़ी रोटी की समस्या पैदा हो गयी
है.
बढ़ई, लुहार, चमार, कोली, कुम्हार, छीपी आदि ये शिल्पी अनेकों ऐसी चीजों का
निर्माण करते थे जो घर-गृहस्थी के दैनिक जीवन में काम में आती थीं. खेती करने के तौर-तरीकों में परिवर्तन,यातायात के साधनों के विकसित होने, शिक्षा के प्रसार
और शहरी सभ्यता के सम्पर्क में आने तथा राजकीय नीतियों जैसे गांवों में गोबर
गैस, बिजली आदि के आ जाने के कारण ग्रामीण परिवारों के रहन-सहन में भी उल्लेखनीय परिवर्तन आया है. उदाहरण के लिए ग्रामीण महिलाओं द्वारा रूई की ओटाई और कताई
धीरे-धीरे समाप्त ही हो चली है. दूध जमाकर, उसे बिलोन तथा घी निकालने का धन्धा
अब "डेयरी" के हाथ में चला गया है. भारतीय किसान के रसोईघर में अब बढ़ई, लुहार
एवं कुम्हार द्वारा निर्मित बर्तनों का स्थान पीतल,अल्युमीनियम, और इस्पात के
बर्तनों ने ले लिया है.
गांवों में दैनिक प्रयोग में आने वाले कपड़ों की आपूर्ति पहले गांव के "कोली"
द्वारा की जाती थी. अब रूई निर्मित कपड़ों के स्थान पर पोलिस्टर एवं टेरीकाट के
आ जाने से तथा यातायात के साधन सुलभ हो जाने से कपड़ों की यह आवश्यकता एक अच्छी
सीमा तक शहरी खरीद से पूरी की जाती है. इसके कारण जहां कोली का धन्धा चौपट हुआ
है वहीं गांव के धोबी की रोजी पर इसका कुप्रभाव पड़ा है. यही स्थिति "छीपी" एवं
"धुनिया" के मामले में रही. ओब लोग न "कोली" द्वारा निर्मित कपड़ा पसन्द करते
हैं,और न "छीपी" द्वारा की गई छपाई ही. गांव के चमार द्वारा निर्मित जूते अब
चन्द बड़े-बूढ़ों के पैरों की ही शोभा बढ़ा पाते हैं.
ग्रामोद्योगों के बदलते स्वरूप
विवाह शादी और इसी प्रकार के अन्य सामाजिक उत्सवों में खान-पान हेतु जिन मिट्टी
के पात्रों का प्रयोग किया जाता था, उनका स्थान अब धीरे-धीरे चीनी मिट्टी के
बर्तन लेते जा रहे हैं.
यह तो था कुछ प्रमुख ग्रामीण धन्धों के बदलते स्वरूप का चित्रण, इतना ही नहीं
ग्रामीण सेवा सम्बन्धी धन्धों, जैसे नाई, धोबी, मेहतर आदि के कामों में भी भारी
परिवर्तन आ रहा है. अभी अधिक समय नहीं बीता है जब विशेषकर गावों में पंडित और
नाई का एक विशिष्ट स्थान था. नाई का काम केवल पुरुषों का वाल काटना, संवारना तथा दाढ़ी बनाना ही नहीं था, वरन इससे भी महत्वपूर्ण उसका कार्य ग्राम कन्याओं के
लिए वर की तलाश करके दो परिवारों को प्रेम सूत्र के बंधन में बांधना था. इसके
साथ ही शादी-विवाह, अन्य उत्सवों यहां तक कि मृत्यु जैसी परिस्थिति में उसका
योगदान अभूतपूर्व था. अब स्थिति वैसी नहीं है. कन्या के लिए अब वर की तलाश का
काम गांव के नाई के हाथ सौंपना एक नासमझी समझी गई है. गांव का युवावर्ग अब अपनी
दाढ़ी स्वयं बनाना पसन्द करता है. जैसा कि हमने पहले लिखा कि कृतिम धागे निर्मित कपड़ों के आ जाने से उनकों धोबी द्वारा धुलवाने की आवश्यकता समाप्त हो चुकी है.
बात अब गांव के मेहतर की आती है. बढ़ती शिक्षा और गांवों में स्वास्थ सेवाओं के
प्रसारण के कारण लोगों में यों तो सफाई की ओर रुझान बढ़ी है, लेकिन दूसरी और
गांव पहले से अधिक गन्दे प्रतीत होते हैं. सफाई की दृष्टि से शासन की ओर से
गांवों की गलियों में ईटों के खड़न्जे बिछवाने, घरों के गन्दे पानी की निकासी के लिए गलियों में नालियों को बनवाने जैसे कार्य किये गये हैं, तथापि न तो ये
गलियां ही साफ रह पाती हैं और न नालियों की सफाई ही हो पाती है तथा इसका एकमात्र कारण है गांव के मेहतरों की अकर्मणता. महीनों न गलियों में झाड़ू लग पाती है और
न नालियों की सफाई ही हो पाती है.
अर्थव्यवस्था के इस परिवर्तन का कुल मिलाकर उल्लेखनीय प्रभाव यह पड़ा है कि इन
धन्धों में परम्परागत रूप में लगे लोगों के लिए रोजी-रोटी का घाटा पड़ने लगा है. परिणामस्वरूप ये लोग अच्छी रोजी की तलाश में नगरों तथा कस्बों की ओर निरन्तर
पलायन करने में लगे हुए हैं. यहां आकर इन्हें काम भी मिल जाता है और आमदानी भी
अच्छी हो जाती है. गांव में रहते हुए इन्हें वर्ष में दो या तीन बार फसल के समय
अनाज के रूप में मजदूरी मिल पाती थी, वह भी केवल पेट भरने लायक. नगरों में आकर
यह मजदूरी उन्हें नकद रूपयों में मिलती है, जिसको वे अपनी इच्छानुसार व्यय कर
सकते हैं. एक प्रकार से गांव के ये अनपढ़ कारीगर प्रबन्ध शास्त्र को रोकड़
प्रवाह सिद्धान्त को समझने लगे हैं, जिसका अर्थ होता है आज के मिलने वाले रुपये
कल के मिलने रुपये से अधिक मूल्यवान हैं. इन कारीगरों में से कुछ तो नगरों व
कस्बों में जाकर बस गये हैं, शेष रात्रि को अपने गांव वापिस आ जाते हैं.
शहर की ओर
गांव का बढ़ई, शहरों में काम करने वाले बढ़ियों के पास थोड़े समय का प्रशिक्षण
लेने के बाद औसतन साठ रुपये प्रति दिन कमा लेता है, जिसकी कि वह गांव में कल्पना भी नहीं कर सकता था. नगरों एवं कस्बों में निरन्तर नये मकानों के निर्माण एंव
उन्हें सुसज्जीत किये जाने के लिए इतना काम निकल रहा है कि बढ़इयों की निरन्तर
कमी बनी रहती है. इसके साथ ही समाज के एक वर्ग पर धन की विपुलता के कारण एवं
शिक्षा के बढ़ने के साथ-साथ लोगों में एक अच्छा जीवन जीने की लालसा बढ़ी है. अब
ऐसे सभी परिवारों में कुर्सी, मेज, सोफासेट, ड्रेसिंग-टेबुल, डाइनिंग-सेट, डबल
बेड और इसी प्रकार के अन्य सामान की मांग बाराबर बढ़ रही है. परिणामस्वरूप गांव
का यह कल का बढ़ई, आज शहर और कस्बों में अकल्पित धन अर्जित कर रहा है. यह अध्ययन का एक अलग विषय है कि वह इस बढ़ी हुई आय को किस प्रकार व्यय करता है.
अब गांव के कुम्हार को ही लीजिए, जब से उसके परम्परागत मिट्टी के पात्रों की में मांग भारी गिरावट आयी है, ऐसे कुम्हार ईटों के भट्ठों पर काम करते देखे जा सकते
हैं. ईटों को पाथना, भट्ठे में ईटं भरना और पकने के बाद उन्हें भट्ठे में से
निकालना, इन तीनों के लिए मजदूरी की दरें सुनिश्चित हैं जो उन्हें नगदी के रूप
में मिलती है. "नौ नकद न तेरह उधार" की लोकोक्ति के व्यावहारिक महत्त्व को
भारतीय अनपढ़ जनमानस प्राचीन समय से ही समझता आया है जबकि जैसा कि हमने पहले कहा "आज के मिलने वाले रूपये कल के मिलने वाले रुपये से अधिक मूल्यवान हैं" इस
सिद्धान्त को प्रस्तुत करने में आधुनिक प्रबन्ध विज्ञान थोथा गौरव अनुभव करता
है. यहां भी इन कुम्हारों को गांव में होने वाली आय की तुलना में इन भट्ठों पर
काम करने से होने वाली आय कई गुनी है. यह बात दूसरी है कि नगरों व कस्बों में
अन्य धन्धों में मिलने वाली मजदूरी की तुलना में इसकी यह मजदूरी कम बैठती हो,
जिसके लिए उसे असन्तुष्ट होते देखा जा सकता है. जो कुम्हार अपने परम्परागत धन्धे में अभी भी लगे हुए हैं उन्होंने अपनी कलाकृति में भारी परिवर्तन किया है. अब वे केवल कुछ विशिष्ट श्रेणी के पात्रों का ही निर्माण करते हैं, जिनको बेचने से
उन्हें नकदी आय हो सके.
गांव के लोहार और कोली की स्थिति कुछ हटकर है. जब से इनका धन्धा कमजोर पड़ा है,
ऐसे लोगों के सम्मुख रोजी-रोटी की समस्या बन गई है. जो कोली किसी समय में पूरे
गांव के कपड़े की आवश्यकता पूरी करते थे, आज उनका काम केवल खेस और दुतई तक ही
सीमित रह गया है. ऐसी स्थिति में ये लोग नगरों की ओर जाने के लिए बाध्य हुए हैं. गांवों में लुहार का परम्परागत काम काफी घटा है. जिस नये काम के लिए उसकी
आवश्यकता है, इसके लिए उसके पास प्रशिक्षण नहीं है.
सरकारी निति
अनुसूचित जाति एवं जनजातियों के लिए सरकारी नीति ने नये लोगों के जीवन, उनके
विचारों एवं सोच समझ में भारी परिवर्तन लाया है. इस दृष्टि से इस वर्ग में आने
वाले जैसे चमार, मेहतर आदि अपने परम्परागत धन्धों में ह्रास आ जाने के बावजूद
अधिक चिन्तित नहीं होते. ऐसे लोगों के लिए २० सूत्री कार्यक्रम के अन्तर्गत
"स्पेशल कम्पोनेंट प्लान" तथा "ट्राइबल सब-प्लान" तैयार किया गया है ताकि
सामाजिक, शैक्षिक और अन्य सामुदायिक सेवाओं तक उनकी पहुंच हो, वे अपनी आमदनी
बढ़ा सकें तथा अपने जीपन स्तर में सुधार ला सकें.
यह थी ग्रामीण धन्धों के परिवर्तित स्वरूप की एक संक्षिप्त झलक जिसे पश्चिमी
उत्तर प्रदेश के गांवों में स्पष्ट रूप से देखा जा सकता है. इन परम्परागत धन्धों के बदलते स्वरुप के कारण प्रमुख रूप से दो बड़ी समस्याएं देखने को मिल रही हैं.
पहली समस्या युवा पीढ़ी की बेरोजगारी की है. जब ये धन्धे पीढ़ी-दर-पीढ़ी चलते थे तो परिवार के युवकों को रोजगार की तलाश में अन्यत्र जाने की आवश्यकता नहीं थी.
वे परिवार में रहते हुए ही अपने पुश्तैनी धन्धे में दक्षता प्राप्त कर लेते थे.
वैसे भी इन धन्धों में भारी गिरावट के कारण युवा पीढ़ी के लिए अब इनमें किसी
प्रकार का कोई आकर्षण नहीं रह गया है. वृद्ध एवं प्रौढ़ लोग जैसे तैसे अपने
पुश्तैनी काम से चिपटे हुए हैं, क्योंकि उनके पास काम का कोई अन्य विकल्प भी
नहीं है. परिणामस्वरुप इन युवाओं को रोजी-रोटी के लिए नगरों की ओर जाना पड़ता है इससे ही जड़ी दूसरी समस्या नगरों की अपनी है. ग्रामीण युवकों के नगरों की ओर
आन्तरिक प्रवास के कारण नगरों की सामाजिक एवं आर्थिक दोनों प्रकार की ही
समस्यायें बढ़ी हैं. इन सभी समस्याओं से जूझने का केवल एक ही मार्ग है कि
ग्रामीण अर्थव्यवस्था को संवारा जाये, जिसके लिए आधुनिक-घरेलू तकनीक, प्रशिक्षण, आदाओं की आपूर्ति, वित्त की सरल सुविधाओं एवं निर्मित वस्तुओं के बाजार की
व्यवस्था के साथ ग्रामीण उद्योग-धन्धों को पुनर्जीवित किया जाये.
