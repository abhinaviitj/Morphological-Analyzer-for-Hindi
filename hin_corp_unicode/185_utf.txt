<औङ्ङिचिअल् अन्ड् ंएडिअ ळन्गुअगेस्><ळेगिस्लटिवे><आनोन्><ः.फ्. ळेगिस् आस्स्. ४ट्ह् रेपोर्ट् ८० -८१><१९८१><ः.फ्. गोव्ट्><श्हिम्ल><२ - ७><२४००><आनोन् - ः.फ्. ळेगिस् आस्स्. ४ट्ह् रेपोर्ट् ८० - ८१>

तदोपरान्त समिति ने तृतीय श्रेणी के पदों पर आसीन अनुसूचित जाति-जन जाति के व्यक्तियों की संख्या में कमी
का कारण जानना चाहा, क्योंकि वहाँ तो टैक्निकल प्रशिक्षण अथवा सेवाकाल
जैसी प्राय: कोई बाधा नहीं होगी. तृतीय श्रेणी के कुल ३७२२ पद हैं जिन पर
अनुसूचित जनजाति के केवल ११८ व्यक्ति कार्यरत हैं जबकि तालिकानुसार यह
संख्या २८९ होनी चाहिये. उत्तर में सचिव ने बताया कि प्रथम तो विभाग में
अनेक पद रिक्त पड़े हैं, दूसरे प्रस्तुत आंकड़े स्वीकृत संख्या के अनुकूल
नहीं हैं, अत: अनुसूचित जनजाति के लोगों की संख्या ५ प्रतिशत भी नहीं है.
इससे पूर्व प्रस्तुत प्रश्नावली के प्रश्न संख्या-१ के लिखित उत्तर में
सचिव ने पदों की कुल संख्या तथा कार्यरत अनुसूचित जाति, जन-जाति के
व्यक्तियों की संख्या सम्बन्धी पूर्ण तालिका प्रस्तुत की.
अनुसूचित जाति जनजाति के व्यक्तियों के सम्बन्ध में विस्तृत व्यौरा:
४. प्रस्तुत प्रश्नावली के प्रश्न २-ए के दिये गये लिखित उत्तर में सचिव
ने बताया कि जनगणना के अनुसार प्रदेश की कुल जनसंख्या का २२ प्रतिशत
अनुसूचित जाति तथा ४.९ प्रतिशत अनुसूचित जनजाति का है. प्रश्नावली की
प्रश्न संख्या ३ के लिखित उत्तर में ही सचिव ने यह भी बताया कि विभाग में
सभी पदों पर आसीन कुल गणना का १६.४ प्रतिशत अनुसूचित जनजाति का है. समिति
द्वारा यह पूछे जाने पर कि अनुसूचित जाति तथा जनजाति के व्यक्तियों को
निर्धारित सीमा तक भर्ती करके क्या इस कमी को किसी तरह दूर किया जा सकता
है. सचिव ने उत्तर में बताया कि नॉन प्लान पदों के भरे जाने पर तो
प्रतिबन्ध है तथा जहाँ तक स्वास्थ्य एवं परिवार-कल्याण विभाग का प्रश्न
है, लिपिकों के पदों के लिए इस जाति के पात्र व्यक्ति उपलब्ध नहीं हो
पाते.
चतुर्थ श्रेणी पद: शत प्रतिशत आरक्षण
चतुर्थ श्रेणी के कुछ ऐसे पद हैं जिनमें अनुसूचित जाति के लिए शत-प्रतिशत
पदों का आरक्षण होता है, समिति ने जानना चाहा कि क्या इन पदों का विवरण
भी आरक्षण की गणना में इस श्रेणी में दर्शाये गये पदों के विवरण में आया
है अथवा नहीं. इस सम्बन्ध में सचिव ने अलग-अलग आंकड़े प्रस्तुत किया तथा
बताया कि चतुर्थ श्रेणी कर्मचारियों में सफाई-कर्मचारियों की गणना नहीं
की गई है. समिति उत्तर से सन्तुष्ट हुई.
पदों का जिलानुसार विभाजन:
६. समिति ने सचिव से लिखित उत्तर के परिशिष्ट `बी' में लाहौल-स्पिति
शीर्षक के नीचे लिखित आंकड़ों १,०१०००/- रूपये तथा उसके नीचे लिखित ५.२८,
-लाख लाहौल/स्पिति का अभिप्राय जानना चाहा. सचिव ने बताया कि एक तो मुख्य
चिकित्सा-अधिकारी कार्यालय का है तथा दूसरा जिला-कार्यालय का है. सचिव ने
बताया कि मुख्य चिकित्सा-अधिकारी के नीचे लिखित डी.एफ.डब्ल्यू ओ.,एम.ओ.
लिप्रोसो, जिला चिकित्सा अधिकारी, चिकित्सा अधिकारी इंचार्ज आदि नाम केवल
दस जिलों के लिये हैं. बाकी दो जिलों के लिये सभी अधिकारी उपलब्ध नहीं हो
पाते, मुख्य चिकित्सा अधिकारी तो रहता है किन्तु अलग से चिकित्सा-अधिकारी
नहीं है. सचिव ने बताया कि पहले तो यह अधिकारी उपलब्ध ही नहीं हो पाते थे
और अब प्रशिक्षित डी.पी.एच. वहां जाना नहीं चाहते. अभिप्राय यह कि दस
जिलों के लिये, भिन्न नार्मज हैं तथा दो के लिये भिन्न. इस पर समिति ने
कम से कम ५० प्रतिशत नियुक्तियां अन्य जिलों की अपेक्षा जनजातीय
क्षेत्रों में करने की सिफारिश की.
७. समिति ने अन्य दो-जिलों के लिये रखे गये नार्मज की जानकारी भी सचिव से
प्राप्त करनी चाही किन्तु उन्होंने इस सम्बन्ध में असमर्थता प्रकट करते
हुये कहा कि इस समय उनके पास इस सम्बन्ध में सूचना नहीं है, अत: बाद में
दे दी जाएगी. परन्तु यह जानकारी सचिव ने जनवरी, १९८१ तक भी नहीं भेजी.
उप-केन्द्रों आदि में विभिन्न पद:
८. समिति ने विभागीय अधिकारी से जानना चाहा कि क्या विभाग द्वारा
कम्पाउण्डरों को प्रशिक्षित करने के कोई प्रबन्ध किये गये हैं? सचिव ने
बताया कि उनके द्वारा इस सम्बन्ध में सरकार को ५२ पदों के सम्बन्ध में
प्रस्तावेज भेजा गया था. जिसमें से सरकार ने केवल १५ स्थान स्वीकार किये
वस्तुत: यह स्थान सर्जित नहीं किये गये थे. किन्तु समिति ने इस सम्बन्ध
में बताया कि जहां तक सूचना है एक पिछले स्वीकृत बजट में इन पदों को
स्वत:-सर्जित मान लिया गया था तथा इसके लिये वित्त विभाग ने भी अपना
अनुमोदन भेज दिया था. सचिव ने बताया कि नॉन-प्लान बजट में नॉन-प्लान व्यय
बहुत अधिक है जैसे ए. डी. ए. है और अधिकांश मजदूरी संशोधित हो गई है. इस
सम्बन्ध में आयोजित राशि, योजना राशि, राज्य-क्षेत्र तथा केन्द्रीय
क्षेत्र के अधीन अनुसूचित जाति-जनजाति के लोगों के लिए इस वर्ष निश्चित
की गई विस्तृत सम्पूर्ण राशि का व्यौरा अपने लिखित उत्तर में सचिव ने
तालिका-रूप में प्रस्तुत किया. इन पदों के सम्बन्ध में समिति का मत था कि
निम्न श्रेणी के पदों को भरने पर तो प्रतिबन्ध का पालन होता है किन्तु
उच्च पद तो भरे जा सकते हैं.
९. एक प्रश्न के उत्तर में सचिव ने यह भी बताया कि उप-केन्द्र के लिए
उनके पास कोई प्रशिक्षित व्यक्ति नहीं है क्योंकि बींच में एक बार
प्रशिक्षण बन्द हो गया था, जिससे व्यवधान पड़ गया, अब पुन:
प्रशिक्षण-कार्य आरम्भ कर दिया गया है. समिति उत्तर से संतुष्ट नहीं हुई
और विभागीय प्रतिनिधि को बताया कि जहां तक ज्ञात है एक एल. एच. बी.,
जिसने पिछले वर्ष अपना प्रशिक्षण कार्य समाप्त किया, अभी तक कहीं भी
नियुक्त नहीं किया गया है.
रिक्त स्थान:
१०. समिति ने विभाग द्वारा की गई अव्यवस्था की ओर सचिव का ध्यान आकृष्ट
करते हुए कहा कि लोसर में कोई भी नर्स या दाई नहीं है. सगनम में
कम्पाण्डर अवकाश पर था तथा वहां सभी रोगों की दवाईयां भी उपलब्ध नहीं है.
स्थिति डिसपैंसरी में भी कोई प्रशिक्षित दाई नहीं है. समिति चाहती है कि
यदि वहां (सगनम में ए. एन. एम. अथवा नर्स की नियुक्ति सम्भव न हो तो कम
से कम वहाँ दाई की ही नियुक्ति की जाएं जिसे केवल नौ मास अथवा तीन मास का
प्रशिक्षण देने की आवश्यकता होती है. सचिव ने बताया कि लाहौल में
नियुक्ति डाक्टर के स्थानान्तरण के आदेश हुये हैं अत: जब तक इसका कोई हल
नहीं निकलता तब तक यही उचित है कि यदि नर्स अथवा दाई के कोई पद वहां के
लिये दिये जा सकते होंगे तो दे दिये जाएंगे.
११. समिति विभाग से अपेक्षा करती है कि सरकार के निर्देशानुसार विभाग
द्वारा पिछले दो तीन वर्षों में भरे जाने वाले तथा उनके विरूद्ध कुल
आरक्षित पदों का, जो भरे गये हैं, पूरा व्यौरा समिति को भेजा जाना चाहिये
जिसके आधार पर समिति यह जान सके कि विभाग में कितने व्यक्ति अनुसूचित
जाति के तथा कितने अनुसूचित जनजाति के चयन के लिये आये थे, कितनों का
उनमें से चयन किया गया, कितने स्थान रिक्त रहे और उनके रिक्त रहने के
क्या कारण हैं? इस सम्बन्ध में बाद में प्रेषित किये गये उत्तर में सचिव
ने बताया कि जनजातिय क्षेत्रों में नर्सों के रिक्त पद केवल प्रशिक्षित
व्यक्तितयों के उपलब्ध होने पर हो भरे जा सकते हैं और उस समय इन पदों पर
नियुक्त करने के लिये एक ही प्रशिक्षित व्यक्ति उपलब्ध नहीं है. जहां तक
दाईयों का सम्बन्ध है, इस समय जन जातीय क्षेत्रों में स्वास्थ्य एवं
परिवार कल्याण निदेशालय के अन्तर्गत एक भी पद रिक्त नहीं है किन्तु
आयुर्वेद निदेशालय में किन्नौर में १३ पद दाईयों के तथा ४ पद
लाहौल-स्पिति में रिक्त हैं. यह पद नॉन-प्लान पदों के भरे जाने पर
प्रतिबन्ध लगे होने के कारण नहीं भरे जा सकते.
स्थानीय लोगों की नियुक्तियां:
१२. समिति यह भी सिफारिश करती है कि इन दुर-दराज के क्षेत्रों में
नर्स-कम्पाउडर आदि के पदों पर स्थानीय लोगों की नियुक्तियां की जाए,
जिससे वे लोग स्थान छोड़कर न जाएं. लेकिन सचिव ने उत्तर में बताया कि इन
क्षेत्रों में कोई भी डाक्टर नहीं रहना चाहते. कारण यह है कि मैडिकल
कालेज से निकलने वाले नये डाक्टरों की नियुक्ति ऐसे स्थानों पर पांच वर्ष
के लिये हो जाती है और उनके अनुसार वे वहां न तो कुछ सीख ही सकते हैं और
न ही वहां उन्हें किसी का निर्देशन प्राप्त हो पाता है, उल्टे जो कुछ
सीखा होता है, वह भी भूल जाता है. यहां तक कि पांगो और भरमौर के
विद्यार्थी भी वहां नियुक्त नहीं होना चाहते. समिति ने सचिव का ध्यान इस
और भी आकर्षित किया कि स्पिति में एक उत्तर-प्रदेश के डाक्टर को नियुक्ति
की गई और उसकी सेवा का अनुबन्ध भी दिसम्बर १९८० में समाप्त हो रहा है.
अत: समिति अपेक्षा करती है कि विभाग द्वारा समय से पूर्व वहां पद भरने की
व्यवस्था कर दी जाएगी.
सम्पर्क अधिकारी:
१३. समिति के पूछे जाने पर कि विभाग में सम्पर्क अधिकारी कौन नियुक्त
हैं, सचिव ने बताया कि सम्पर्क अधिकारी श्री डी. एस. चौहान हैं. समिति ने
यह भी पूछा कि सम्पर्क अधिकारी की नियुक्ति के आदेश कब हुये थे, लेकिन
सचिव का उत्तर था कि तालिका (रोस्टर) को सुचारू रूप से रखने के आदेश तो
सर्वप्रथम १९७३ में प्राप्त हुये थे और इससे पूर्व किसी भी स्तर पर किसी
भी प्रकार का निरीक्षण कार्य नहीं होता था, परन्तु सम्पर्क अधिकारी १९७७
में नियुक्त किया गया. समिति ने इस बात पर अत्यन्त क्षोभ व्यक्त किया कि
वर्ष १९७७ में विभाग में सम्पर्क अधिकारी नियुक्त हुये परन्तु निरीक्षण
आदि का कार्य वर्ष १९८० से आरम्भ किया गया और इस महत्वपूर्ण कार्य को
उपेक्षा की गई. समिति सरकार से अपेक्षा करती है कि भविष्य में इस सम्बन्ध
में विभाग सतर्क रहेगा तथा सम्पर्क अधिकारी द्वारा निरीक्षण कार्य तथा
तालिका व्यवस्थापन के सम्बन्ध में विभाग के माध्यम से अपनी निरीक्षण
रिपोर्ट समय-समय पर कार्मिक विभाग को भेजता रहेगा.
तालिका की व्यवस्था तथा निरीक्षण:
१४. तालिका के निरीक्षण के सम्बन्ध में समिति द्वारा पूछे गये एक प्रश्न
के उत्तर में सचिव ने बताया कि तालिका का वार्षिक निरीक्षण किया जाता है.
समिति के समक्ष तालिका भी प्रस्तुत की गई जिस पर समिति ने जानना चाहा कि
तालिका सुचारू रूप से व्यवस्थित भी की जाती है अथवा नहीं? क्या सम्पर्क
अधिकारी समयानुसार इनका निरीक्षण भी करते हैं? इस पर सचिव ने यह माना कि
तालिका की व्यवस्था सन्तोषजनक नहीं है और जिलास्तर पर जो नियुक्तियां की
जाती है, उन तालिकाओं का निरीक्षण जिले के मुख्य चिकित्सा-~अधिकारी करते
हैं और इनके अतिरिक्त सम्पर्क अधिकारी भी करते हैं. सचिव के अनुसार यह
निरीक्षण इस वर्ष पहली बार किया गया किन्तु तालिका सन्तोषजनक नहीं पायी
गई और अधिकांश तृतीय व चतुर्थ श्रेणी की नियुक्तियां जिला-स्तर के पदों
पर ही की जाती रही हैं. समिति द्वारा पूछे जाने पर कि क्या सम्पर्क
अधिकारी ने किसी असंगति के सम्बन्ध में अपनी रिपोर्ट सरकार को भेजी है,
सचिव ने समिति के समक्ष स्पष्ट रूप से स्वीकार किया कि निरीक्षण कार्य
समिति द्वारा सूचना मांगे जाने के उपरान्त ही किया गया है. इस उत्तर पर
समिति ने रोष व्यक्त करते हुये विभाग को चेतावनी तो दी ही, साथ ही समिति
विभाग से यह भी अपेक्षा करती है कि भविष्य में विभाग न केवल अपने दायित्व
को ही सही रूप से तथा सतर्कतापूर्वक निभायेगा अपितु जो अधिकारी लापरवाही
करते हुए पाये जायेंगे उनके विरूद्ध कड़ी कार्यवाही भी की जायेगी तथा
उनकी वार्षिक गोपनीय रिपोर्ट में इस सम्बन्ध में लिखा जाना चाहिये. बाद
में सचिव ने यह बताया कि उनके द्वारा कुछ ही समय पूर्व सभी तालिकाएं
परीक्षित की गई थी किन्तु त्रुटिपूर्ण होने के कारण उन्हें लौटा दिया गया
था, पुन: मंगवाकर उनका परीक्षण किया गया. इस सम्बन्ध में अपनी असमर्थता
व्यक्त करते हुए सचिव ने कहा कि इन तालिकाओं की त्रुटियों को तो अब
पूर्णत: शुद्य नहीं किया जा सकता. फिर भी इन तालिकाओं को अधिकाधिक शुद्ध
करने के लिए ही लौटाया गया है. सचिव ने आश्वासन दिया कि अब इस कार्य में
थोड़ी प्रगति हुई है और उन्हें आशा है कि वे इस कार्य को पूर्ण करने में
शीघ्र सफल होंगे.
१५. समिति ने सचिव को आदेश दिया कि जिलानुसार पायी जाने वाली अर्तगतियों
की सूचना सरकार के कार्मिक विभाग तथा विधान सभा को भी भेजी जाए. समिति ने
इस बात पर बल दिया कि जिला स्तर के पदों के बारे में सूचना जिलानुसार ही
भेजी जानी चाहिए. समिति ने अपना मत व्यक्त करते हुए चाहा कि उनको सिफारिश
यही है कि उपकेन्द्रों आदि में अधिकाधिक पद भरे जाएं.
जनजातीय क्षेत्रों के लिये राशि का वितरण:
१६. समिति द्वारा भरमौर और पांगी जनजातीय क्षेत्रों के लिये अलग-अलग
उपयोजनाओं के लिये आंकड़े पूछे जाने पर सचिव ने बताया कि राज्य में
अनुसूचित जाति-जनजाति के लिये चलाई जाने वाली विभिन्न योजनाओं के लिये
कुल राशि १२ लाख रूपये स्वीकृत हुई है और यह आंकड़े चम्बा जिले के आंकड़े
में सम्मिलत हैं और जैसा कि सचिव ने प्रस्तुत प्रश्नावली की प्रश्न
संख्या-७ के लिखित उत्तर में भी बताया है कि जनजातीय क्षेत्रों पांगी तथा
भरमौर के लिये बजट के आंकड़े चम्बा जिले के अन्तर्गत दर्शाये गये है.
चम्बा में इसके लिये अलग बजट का प्रावधान नहीं है. इस सम्बन्ध में पिछले
वर्षों में जनजातीय क्षेत्रों के लिये सामान्य रूप से प्रदान किये गये
बजट की राशि, स्वीकृत बजट तथा व्यय का सम्पूर्ण विवरण सचिव ने प्रश्न ७
के लिखित उत्तर तथा संलग्न परिशिष्ट `ग' मौखिक साक्ष्य के दौरान सचिव ने
किन्नौर लाहौल, स्पिति, पांगी तथा भरमौर के लिये स्वीकृत १०.१५ लाख रूपये
के आंकड़े प्रस्तुत किये. किन्तु समिति इन प्रस्तुत आंकड़ों से संतुष्ट
नहीं हुई और कहा कि ये आंकड़े नियमानुकूल नहीं हैं. नियमानुकूल पूरे
राज्य के बजट प्लान से १० प्रतिशत जनजातीय क्षेत्रों, भरमौर तथा पांगी क्षेत्रों के लिए हैं. इसके उपरांत इस राशि
में से भरमौर के लिये ३६ प्रतिशत तथा लाहौल के लिये ३४ प्रतिशत तथा
किन्नौर के लिये ३० प्रतिशत के रूप में विभाजित होने चाहियें. सचिव
द्वारा इस सम्बन्ध में लाहौल स्पिति किन्नौर पांगी तथा भरमौर क्षेत्रों
के लिये विभाजित राशि के बार बार विभिन्न आंकड़े प्रस्तुत किये जाने पर
समिति सन्तुष्ट नहीं हुई और यही कहा कि ये सब आंकड़े तथा राशि का विभाजन
नियमानुकूल नहीं है. सचिव ने और अधिक स्पष्टीकरण देने का प्रयास करते
हुये कहा कि जैसे पांगी क्षेत्र में केवल एक स्वास्थ्य केन्द्र है और
वैसे भी वहां डाक्टर भेजने की समस्या रहती है. राशि के विभाजन के सम्बन्ध
में कठिनाई को सामने रखते हुये सचिव ने कहा कि राशि का विभाजन तब तक नहीं
किया जा सकता जब तक वहां तकनीकी कर्मचारी नहीं जाते और १९७५-७६ में तो
सभी स्थानों पर कर्मचारी पूरे दिये गये थे. इस पर समिति ने कहा कि भरमौर
में डिसपैंसरी तो है जिस में एक शीतकालीन स्वास्थ्य-पद है जिसके लिये
वहां चम्बा से कर्मचारी भेजे जाते हैं जिनका इस अवधि का यात्रा भत्ता तथा
दैनिक भत्ता ही इतना बन जाता है जो पूरे वर्ष के वेतन से अधिक होता है. समिति चाहती है कि इस पद पर कोई स्थायी
नियुक्ति की जाए जिसे से राज्य-कोष पर कोई अतिरिक्त भार न पड़े तथा वहां
रहने वाले लोगों को पूरा वर्ष चिकित्सा--सुविधा प्राप्त हो सके.
स्वीकृत बजट, वितरण तथा व्यय का ब्यौरा:
१७. सचिव ने परिशिष्ट `डी' में प्रस्तुत आंकड़ों का उल्लेख करते हुये कहा
कि प्रभावित क्षेत्रों में सहायता राशि के रूप में कुल स्वीकृत बजट दस
लाख रूपये का है तथा नैचुरल कैलेमिटीज के लिए इस वर्ष दो लाख रूपये
प्राप्त हुये थे. समिति ने पूछा कि क्या केन्द्र से राज्य के लिए प्राप्त
हुये दो करोड़ रूपये की राशि में से केवल दो लाख रूपये ही विभाग को मिले,
सचिव ने इस बात का समर्थन किया. समिति इस इस संतुष्ट नहीं हुई और चाहा कि
इन क्षेत्रों के लिए पर्याप्त मात्रा में धन मिलना चाहियें था.
