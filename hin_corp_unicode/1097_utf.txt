<ळिटेरटुरे><श्होर्ट् श्टोर्य्><झयस्तल् शटिस्ह्><फहरि फर् ंअड्ह्य षट्रि ख शुर्य><१९८२><षज्कमल् (खिस् भन्डर्गह् फर्)><णेत् ढेल्हि><१२४-१२९><२०००><झयस्तल् श्., ंअड्ह्य षट्रि ख शुर्य, श्स्> 

मैं चल रहा था . मालूम नहीं, कब से चल रहा था कि चलता चला जा रहा था,
किसी बदचलन औरत के प्यार में `हाँ' सुनने की आस की तरह . और रास्ता खत्म
नहीं हो रहा था . रास्ता खत्म ही नहीं हो रहा था, रोजी-रोटी में गुमशुदा
जिन्दगी की तरह बढ़ता जा रहा था . और मैं थक चुका था . थक चुका था कि मेरे
पाँव पत्थर के हो चुके थे . तब कहीं जाकर यह बात समझ में आयी कि यह उम्र
की बात है . उम्र की बात, जो बिना खत्म हुए चली जा रही है और उम्र, जो धूप
की तरह निकलती है, भूख की तरह बढ़ती है . हाँ, मैं उम्र के बीच घिर गया
था . और ऊपर से धूप ? धूप सिर पर चमक रही थी . वह मुझे जला रही थी . मुझे
जला रही थी क्योंकि मैं सड़क पर था . और सड़क पर खड़ा हुआ आदमी, आदमी नहीं
होता . वह सड़क का टुकड़ा होता है, भीड़ का हिस्सा होता है . उसके साथ कुछ
भी किया जा सकता है, उसे कहीं भी जोता जा सकता है . खैर . सड़क पिघल रही थी
. मारे गर्मी के पिघल रही थी . और पिघलता हुआ कोलतार मेरी रगों में उतरता जा
रहा था, तपते हुए तलुवों के सहारे . तलुवों पर फफोले उपक आये थे, पहले से
ही . लेकिन मैं रुक भी नहीं सकता था . मैं नहीं रुक सकता था, क्योंकि मेरे
हाथ पहियेदार गाड़ी को छोड़ भी नहीं सकता था, मेरे हाथ उसके साथ चिपके हुए
थे . मजे की बात तो यह थी कि मैं, न मज़दूर और मैं, न सरमायेदार . मुझे अपने
आदमी होने का भी भ्रम नहीं, क्योंकि आदमी की बिरादरी में बार-बार ढूँढ़ने
पर भी मुझे अपना नाम कहीं नहीं मिला . अपना नाम कहीं नहीं मिला और चुनावों
के मौसम आकर गुजरते रहे . चुनाव के मौसम, जब मर्दुमशुमारी होती है, आदमियों
की फेहरिस्त बनती है . शायद, मैं एक अव्यक्त अध्याय था . कुल एक अध्याय
. बाइबल का एक अभिशप्त अध्याय . या कि वह सिसिफस, जो आज तक काल-चक्र से
जूझ रहा है और पर्वत का शिखर अभी भी उससे दूर है . पर्वत-शिखर, जहाँ उसे
पहुँचना जरुर है . नहीं तो वह अभिशाप-मुक्त कैसे होगा ? मेरे अधिकार में
बस एक बात थी कि मैं किसी हरे मुकाम की बात सोचूँ . लेकिन यह बात भी तो
बेमानी थी, दूर-दूर तक वहाँ छाँह का नाम-निशान तक नहीं . और इतना ही नहीं,
सड़क के दोनों बाजुओं में पहाड़ी चट्टानें गर्म अवाँ हो रही थीं . चटक
रही थीं . और भौहों पर नमकीन पसीना इकट्ठा हो रहा था . ढेर नमकीन पसीना, अब
बूँद-बूंॅदकर आँखों में उतर चला . हर बूँद में चमकदार सूरज असंख्य सूरज चमक
गये . और नमक के सफेद-सफेद खेत दूर तक फैल गये . मीलों के घेरे में फैल गये
और खारी समन्दरी जमीन आँखों में छूट गयी . जलन होने लगी . मुझे लगा कि अब
एकदम जरुरी हो गया है, किसी ठौर का मल जाना . ठौर का मल जाना, वर्ना सबकुछ
काबू से बाहर हुआ . तभी नज़र आया था, चबूतरेवाला वह घर . चबूतरे के सिर पर
छोटी-सी छत भी थी, बाहर को निकली हुई . नीचे खड़ा होकर मैं सुस्ताने लगा .
बाहर मैं सुस्ता रहा था मगर मुझे पता न था कि मेरी साँस की आवाज भीतर तक जा
रही है . उसे सुनकर ही गृहस्वामिनी ने दरवाजा खोला था और मुझे देखा था . उस
समय तो मैं डर ही गया . डरा कि गृहस्वामिनी मुझे अपना आश्रय छोड़ने के लिए
कहेगी . लेकिन मेरा डर गलत निकला . कितना अच्छा हुआ कि मेरा डर गलत निकला,
और वैसा कुछ नहीं हुआ . इससे मेरी हिम्मत भी कुछ बढ़ी . अब मैं, ठीक-ठीक
नहीं कह सकता कि वह मेरी हिम्मत की बात थी कि गृहस्वामिनी का चेहरा ही कुछ
इतना सौम्य और आश्वस्त करनेवाला था . उस समय तो उसको देखकर बस यही लगा कि
वह अभी-अभी नहाकर निकली है . वह ऊँची थी . मुझसे बहुत ऊँची . किसी वृक्ष
की तरह ऊँची और छायादार, जिसके नीचे पहुँचकर आदमी अपने-आप छोटा पड़ने लग
जाये और उसकी छाँह में रुककर, थोड़ी देर के लिए मन-आँखें मूँदकर पड़ जाये
. उसका बदन भरा हुआ था . भरपूर . किसी उफनती हुई नदी की तरह, जिसके किनारे
पहुँचकर कोई प्यासी बात याद आती है . उसके नजदीक से पानी की ठण्डक, खुशबू
की तरह उड़कर पास चली आ रही थी और ऐसा आभास होता था जैसे कहीं नजदीक-पास
के पोखर में कुमुदिनी फूली है . उसका रंग सफेद था . एकदम सफेद, दूध की तरह .
प्यास से मेरा गला सूख रहा था . गृहस्वामिनी ने ठण्डा पानी लाकर मुझे दिया
. पहले मैंने पानी से चेहरा तर किया . फिर चुल्लू बनाकर पूरा पानी गटागट
पी गया . बाद में ध्यान आया कि वैसा नहीं करना चाहिए था, क्योंकि मैं सीधा
धूप से चला आ रहा था . लेकिन मैं तो, वह कर चुका था . और अब मेरी आँखों के
सामने काले-सफेद रंगोंवाले परिन्दे और ढेर-के-ढेर पतिंगे उड़ने लगे थे . पेट
में एकदम से मरोड़ हुई और पाँव की नसें एकबारगी थरथराकर जवाब दे गयी . मैं
हार गया . हारकर वहीं, चबूतरे पर बैठ गया . वहाँ बैठे-बैठे मुझे ध्यान आया
कि अर्सा हुआ, मैं भूखा हूँ . उस हाल में मुझे वहाँ, चबूतरे पर बैठा देखकर
उस सहृदय गृह-स्वामिनी का मन मुलायम पड़ा . उसी मुलायमपन में उसने प्रस्ताव
रखा कि मैं बाहर के बदले भीतर चलकर बैठ सकता हूँ . कमरे के भीतर . पहले तो
मुझे संकोच हुआ . फिर आराम का लालच . और लालच ने संकोच को दबा दिया . फिर
निसंकोचपन विस्तारवादी हो गया . उसकी हदें बढ़ीं, तो फिर बढ़ती ही चली गयीं
. कमरे के भीतर पहुँचते ही पाँव पसारने की इच्छा जोर मारने लगी . और, इस
तरह जोर मारती हुई इच्छा के सामने मैं कमजोर पड़ जाया करता हूँ . यह हमेशा
की बात है कि जोर के सामने मैं कमजोर पड़ जाया करता हूँ . लेकिन, मेरे लिए
मुलायम पड़ चुकी उस गृहस्वामिनी ने मेरी कमजोरी का बुरा नहीं माना . थोड़ी-सी
देर में वह मेरे लिए खाना ले आयी . थाली में लगाकर, पेट-भर खाना . इसके पहले
उसका मेरा परिचय तक नहीं था . फिर भी वह मुझ पर मेहरबान हो रही थी . इतनी
मेहरबान . लेकिन मेरा ध्यान भोजन पर था . मेरे सामने भोजन की थाली थी और मैं
भूखा था . पेट में अन्न पहुँचते ही, दिमाग ने अपनी लीक पकड़ ली . भोजन कराती
हुई उस सहृदय गृहस्वामिनी को देखकर, मालूम नहीं क्यों, मुझे कुछ लगने लगा
. कुछ ऐसा लगने लगा जैसे अभी-अभी उसने अपने ब्लाऊज को सामने से खोला है और
अपने स्तन बाहर निकाले हैं . भरे हुए स्तन, और उन्हें किसी शिशु के मुँह में
देकर उस पर आँचल की छाँह कर दी है . यह एक अद्भुत बात थी कि इधर मेरी भूख
मिटती जा रही थी और उधर भूख मेरी आँखों में दर्ज होती जा रही थी . शायद,
उसने पढ़ लिया . इस दर्ज होती जा रही भूख को पढ़ लिया . लेकिन वहाँ मौका
नहीं था कि वह घर था . और घर, पहले से ही किसी का होता है . इसलिए उसने
मुझे इशारा किया . घर के पिछवाड़े का इशारा किया . वहाँ रुककर अँधेरे का
इन्तजार करने का इशारा किया . मुझे सहसा विश्वास नहीं कर लेना चाहिए था,
क्योंकि वह गलत भी हो सकता था . इशारा गलत हो सकता था . या विश्वास भी गलत
हो सकता था . लेकिन उसने भी तो विश्वास किया था . एक अपरिचित का विश्वास
किया था . एक आदमी भी तो गलत हो सकता था ? उसके घर के पिछवाड़े समुद्र की
तरह खुला हुआ फैलाव है . और वहाँ जाकर पहाड़ी खत्म हो जाती है . पहाड़ी के
आखिरी कटाव पर कान्वेन्ट की विशाल इमारत है . यहाँ सड़के खत्म हो जाती है .
सड़क खत्म हो रही थी और शाम ढल रही थी . आहिस्ता-आहिस्ता . पहाड़ी के समतल
पर धुँधलका उतर रहा था और तहों में जमता जा रहा था . तहों में जमते हुए
उस धुँधलके के बीच, शहर अनजान हो चला . शहर अनजान हो चला और मैं अकेलेपन
से घिरने लगा . एक अजीब किस्म का अकेलापन . किसी अकेलापन से बचने के लिए
मैंने नीचे झाँका था . झाँका और थाह लेने की कोशिश की . नीचे घाटी है .
गहरी घाटी . लेकिन गहराई नहीं नापी जा सकी . नीचे तलहटी में, बहुत तेजी के
साथ कुछ हो रहा था . वहाँ, शहर अपनी शक्ल बदल रहा था . पूरे-का-पूरा शहर,
मन्दिरों की शक्ल में तब्दील हो रहा था . अब, मन्दिरों की शक्ल में तब्दील
हो रहे, रात के उस अनजान शहर में ढेरों-ढेर आरतियों का प्रकाश एक साथ जगमग
कर रहा था . सुखकारी था . वह सब सुखकारी था . उसी सुख के समय में कान्वेन्ट
की विशाल इमारत की खिड़कियों के पर्दों से प्रकाश छनकर आने लगा . छनकर बाहर
आते हुए प्रकाश के साथ धर्म-पदों की मद्धिम गुनगुन, सूनी पहाड़ी के एकान्तों
में फैलने लगी . बोलने लगी . कुछ इस तरह हुआ कि जैसे आतरियों से जगमग,
मन्दिरों की शक्ल में तब्दील हो गये रात के उस अनजान शहर में घण्टियों
का स्वर भर गया है . कान्वेन्ट की खिड़कियों पर लगे हुए झीने पर्दों में
ताजी पहाड़ी हवा भर गयी और लहरों पर तैरती हुई किश्तियों के पाल तन गये .
देर हो रही थी . फिर भी मैं, बना रहा . वहाँ बना रहा, क्योंकि मुझे विश्वास
था . उसके आने का विश्वास . समय काटने के इरादे से मैंने फिर नीचे देखा .
नीचे, उसी घाटी में . और फिर कोशिश की . थाह लेने की कोशिश . लेकिन ध्यान बँट
गया . और शहर नदी बन गया . इतनी ही देर में, मन्दिरों की शक्ल में तब्दील हो
चुका रात का वह अनजान शहर, नदी को आकृति ग्रहण कर चुका था . समय, कार्तिक
मास, की भोर हो चुका था . नदी हो चुका था शहर . और कुमारिकाओं ने तट पर
से दीप प्रवाहित किये . नदी के जल में असंख्य दीप . सारा रास्ता दीपशिखाओं
से भर गया . तब वह पीछे से आयी . उसने अपने हाथ मेरे कन्धों पर रख दिये और
वहाँ ठहर गयी . कन्धों पर हवा ठहर गयी . वहाँ अँधेरा था . उस अँधेरे में
भी मैं उसका चेहरा देख सकता था, क्योंकि उसका चेहरा चमक रहा था . मैं उसके
शरीर के भीतर और बाहर भी देख सकता था, क्योंकि वह एकदम पारदर्शी हो चुकी थी
मेरे लिए . वह मेरे लिए थी . वह पहाड़ी उसकी देखी-भाली थी . जानी-पहचानी थी
. वहाँ पर समतल तलाश कर वह लेट गयी . फिर उसने खुद को खोल दिया . कपड़ों
की तरह खोल दिया . मेरे लिए . उसने अपनी बाँहें फैला दीं . एकदम खुले हुए
आसमान की तरह . वह भी मेरे लिए . मैं वहाँ गुमने लगा, क्योंकि आसमान मेरी
औकात से बड़ा था और पहचान निर्धारित करने के लिए वहाँ बादल का एक झूठ-मूठ
टुकड़ा तक नहीं . मैं उसके शरीर को कुरेदता रहा . बिलकुल धुन के कीड़े की
तरह कुरेदता रहा, कहीं ठहरने के लिए . फिर में थक गया . वह भी हाँफने लगी
और उसने कहा, बाकी कल . दूसरे दिन, फिर आने के लिए उसने कहा . और यह भी कहा
कि वह मुझे भोजन देगी . आज की तरह . और पहाड़ी पर भी चलकर आयेगी . आज की
तरह . एक भूखे आदमी के लिए इससे बड़ा और क्या प्रलोभन हो सकता था ? लेकिन
दूसरे दिन, इससे नया क्या हो सकता था ? मैं नहीं गया . नहीं ही गया . एक
बार तो मन में आया भी, पर नहीं गया क्योंकि एक बड़ी असामान्य बात हो गयी
थी . जब पहाड़ी-समतल पर मैं उसके शरीर को धुन के कीड़े की तरह कुरेद रहा
था, अकस्मात तभी वह असामान्य बात हुई थी . मेरा ख्याल रहा कि मेरा कलुष उस
पर उतर रहा होगा और अब तक उसका रंग, एकदम दूध की तरह सफेद रंग, दूषित होकर
काला-स्याह पड़ चुका होगा . लेकिन मेरा ख्याल एकदम गलत निकला और मैंने अपने
सम्पूर्ण अविश्वास के साथ देखा कि उसका सफेद, एकदम दूध की तरह सफेद रंग
सुनहरा होता चला जा रहा है . शुद्ध कंचन की तरह सुनहरा . वह पूरी-की-पूरी,
मेरे देखते-ही-देखते सर्दी के दिनों की धूप बन गयी और पसर गयी . दूर तक
पसर गयी . इतनी दूर कि मेरी उँगलियांॅ भी वहाँ तक नहीं पहुँच पायीं . मैं उस
फैली हुई धूप का एक छोटा-सा टुकड़ा-भर रह गया . एक टुकड़ा, जो उसकी खुली हुई
टाँगों पर पड़ा था और किसी भी तरह उसके टखनों को नहीं लाँघ पा रहा था . उसकी
पिंडलियाँ, उसके घुटने, उसकी जाँघें--सरसों के झारदार तेल से भीगी हुई थीं
और उन पर से परावर्तित होकर आँखों में पड़नेवाली रोशनी की अनी इतनी चमकीली
और धारदार थी कि आँखें मुँदी जा रही थीं . अपने-आप मुँदी जा रही थीं .
