<ळिटेरटुर्><णोवेल्><ख्होलिअ पनु><ठुटे ःउए शुर्य्बिम्ब्><१९८०><षज्कमल् फ्रकस्हन्><णेत् ढेल्हि><३४-६१><२१४०><ख्होलिअ फ्., ठुटे ःउए शुर्य्बिम्ब्, णो>

+ चपरासी कोई नोटिस लेकर आया था.
"अन्दर बड़े भाई, पहले अन्दर. सीनियारिटी समझा करो."
"जी नहीं, यह औरों के मतलब का नहीं है."
"औरों के मतलब का नहीं है ? अच्छा ?" वह सीधे बैठ गया, "ऐसी क्या चीज है बड़े
भाई ?" अब भी वह नोटिस की ओर नहीं, चपरासी के चेहरे की ओर देख रहा था.
"देख लीजिए साहब."
"हिन्दी में तो है ?" उसने पूछ लिया, "मैं अंग्रेजीं नहीं जानता."
नोटिस हिन्दी में ही था. विभागाध्यक्ष अपने में से कम करके उसे कुछ पीरियड
बढ़ाना चाहता था. जूनियर समझकर. और वह तैयार न था. तैयार इसलिए नहीं कि यह
डिग्री कॉलेज था. यहाँ विभागाध्यक्ष की कोई पोस्ट नहीं होती. यूँ ही सिनियर
आदमी को अध्यक्ष बना दिया जाता था. और यह आदमी अपने को सचमुच का अध्यक्ष मानने
की गलती कर रहा था. सो नरेश उसके पीरियड क्यों ले, किस आधार पर ! झगड़ा महीने-
भर से चल रहा था. आखिरकार अध्यक्ष ने आज खुद ही निर्णय लेकर यह एक टाइप किया
हुआ आदेश भिजवा भेजा था. नरेश जानता था, यह सरासर धोखाधड़ी है. गलत है.
बड़े ध्यान से उसने उसे पढ़ा और समझा.
"क्या है प्रोफेसर ?"
"डिस्टर्ब मत करो यार !" उसने हाथ से बरज दिया.
"कोई सीरियस बात है क्या ?" पढ़ चुका वह, तो पास बैठे हुए सज्जन ने दोबारा
पूछा.
"सीरियस क्या है !" उसने कहा और नीचे दबा हुआ रजिस्टर खींच लिया-"परेशान
करते हैं. क्लास का काम क्लास में दिया जाना चाहिए...लेकिन नहीं ! आप खाली बैठे
हो तो यहाँ भी कुछ-न-कुछ करते रहो...लाना बड़े भाई, लाना. जरा स्याही-दावात
लाना."
चपरासी सामने से दावात-कलम उठा लाया. उसमें से नरेश ने लाल स्याही का कलम
उठाया, नाखून पर लगाकर उसका निब देख लिया और स्याही की डोब ले, नोटिस को
रजिस्टर पर जमाकर पहले ही अक्षर से करेक्शन शुरू कर दिया, परम धैर्य और ध्यान
से-'राजकिय' शब्द की स्पेलिंग गलत. बड़ी 'ई' की मात्रा होनी चाहिए. यहाँ 'श'
नहीं, 'ष' होगा... 'टाइम टेबल' अंग्रेजी शब्द है, हिन्दी में होना चाहिए-'समय
सारिणी'. यहाँ पर पूर्णविराम नहीं, अल्पविराम होना चाहिए क्योंकि अभी वाक्य
पूरा नहीं हुआ है. पीरियड की जगह 'चक्र' शब्द शुद्ध है. यहाँ कर्म कैसे पहले आ
गया ? कर्त्ता पहले आना चाहे था, तब कर्म. तब करण. अन्त में क्रिया. क्रिया
यहाँ पर स्त्रिलिंग में होगी...
खूब ध्यान से. खूब सोच-समझकर. दो-दो बार पढ़कर. बढ़िया लिखावट में. जमा-जमाकर.
और जब सारा कागज क्रॉस, गोले, प्रश्न-~चिह्नों, काटकूट, नये शब्दों, तीर के
निशानों से रँग गया तो हाथ-के-हाथ गिन भी लिया-एक, दो, तीन...ग्यारह, बारह
तेरह...सत्रह. सत्रह गलतियाँ. कलम रख दी और कागज चपरासी को थमा दिया-लो बड़े
भाई, अब ले जाओ. अब कोई गलती नहीं रही."
"ये क्या कर दिया नरेश जी ? बौस खा जायेगा !"
"कौन बौस...?"
"हेड ! प्रिंसिपल ! दोनों..."
नरेश को पता था, हेड खा नहीं सकता और प्रिंसिपल तक उस कागज को-अपनी ही
अशुद्धियों-भरे कागज को ले जा नहीं सकता..."वो आप लोगों के बौस होंगे,प्रोफेसर
साहब ! अपनी वहाँ तक कहाँ पहुँच ! अपने इम्मीजिएट बौस तो गनेसीजी हैं. उन्हें
सत्तासी रूपये मिलते हैं. फिर उनके ऊपर प्याऊवाले राधेजी हैं-उन्हें एक सौ तेरह
मिलते हैं. फिर साइकिल स्टैण्डवाले सोहनजी..."
और शान्त-निर्विकार झूमता-ऊँघता सिगरेट पीता रहा. परम निर्दोष, परम अबोध...गोया
कुछ भी न हुआ हो.
"ये क्या मजाक है नरेशकुमारजी !" अध्यक्ष नोटिस हाथ में उठाये आ धमका था.
"जी ?" गोया आदमी गहरी झूम से देख ले, धीरे-धीरे-धीरे.
और हंगामा मच गया.
देर तक सुनता रहा नरेश, सुनता रहा. तब उठा. कुर्सी आगे खिसकाकर उसके पीछे जा
खड़ा हुआ, जैसे क्लास पढ़ाने के लिए. और उसी शान्त भाव से गला खखारकर, स्टाफ को
सम्बोधित कर शुरू हो गाया-"साहब...मैं प्रथम वर्ष कला, विज्ञान एवं वाणिज्य की
कक्षाओं को पढ़ाता हूँ. हिन्दी पढ़ाता हूँ. और अशुद्ध भाषा को शुद्ध करना
पढ़ाता हूँ. तो साहब, अशुद्धियाँ-अध्ययन की सुविधा की दृष्टि से पाँच प्रकार की
होती है-अवघट्ट-विषयक, वाक्य-विषयक, विरामचिह्न-विषयक, व्याकरण-विषयक एंव
वर्तनी-विषयक."
"चुप करिए !" अध्यक्ष चिल्लाया.
"और साहब-आप सब लोग सुविज्ञ हैं, मैं एक अति दीन प्राणी हूँ. अति तुच्छ.
अस्थायी मेरी नौकरी. कोई पहुँच नहीं, कोई पहचान नहीं. अतएव...कल्पना कीजिए कि
यह आदेश-पत्र मेरे पास आता हे और मैं आँख मूँदकर इस पर हस्ताक्षर कर देता हूँ,
तिथि लगा देता हूँ और आप महोदय या प्राचार्य महोदय या कोई और महोदय उस पत्र को
मूल प्रति में ही उठाकर सबसे बड़े महोदय, अर्थात् निदेशक महोदय के सामने पेश कर
देते हैं कि 'देख लीजिए-कैसा आदमी आपने हिन्दी पढ़ाने भेजा है, जिसे अशुद्धि-संशोधन
तक नहीं आता ,सीधे हस्ताक्षर कर देता है ...जानता ही नहीं कुछ तो
संशोधन क्या खाक करेगा ! नमूना देख लीजीए !'...तो साहब, मैं दीन-हीन
मारा जाता. कहीं का भी नहीं रह जाता."
अध्यक्ष की आँखें बल रही थीं. बदन थर-थर काँप रहा था.
"वैसे ये गम्भीर अशुद्धियाँ नहीं हैं. छट्ठी-सातवीं के छात्र भी कर जाते हैं.
कुल सत्रह ही तो हें. पौने छः अंक कटे. सवा चार तो फिर भी धरे हैं. अनुत्तीर्ण कहाँ हुए..."
और वापस उसी शान्ति से बैठ गया. बुश्शर्ट से चेहरा पोंछता.
अध्यक्ष धमकता हुआ जा चुका, तो स्टाफ में यहाँ से वहाँ तक दबी खिलखिलाहट दौड़
गयी. और फिर अट्टहास. फिर नरेश नहीं हंसा. शान्त और निर्दोष, पखें से टंग गया
था, टँगा रहा. सिर्फ दूसरे छोर पर बैठा कौशल नहीं हँसा. रजिस्टर की आखिरी
हाजिरी खत्म कर रहा था, करता रहा. और जब खत्म कर ली हाजिरी, तो रजिस्टर जोर से
बन्द किया. जूतों के तश्मे नये सिरे से बाँधे और पल-दो पल सोच में ठिठक, तड़ाक
से उठ खड़ा हुआ. दबे पाँव धीरे-धीरे आकर नरेश के ऐन सामने ख़ड़ा हो गया. कमर पर
हाथ धरे, ठस्से से देखता रहा...देखता रहा. गोया कि अभी झापड़ मार देगा.
"इसी बात पर हम..." वह बोला और हिप पर दाहिनी हथेली रग-~ड़ने लगा, "आज आपसे हाथ
मिलाना चाहते हैं. कोई एतराज ?" उसकी आवाज में कोई पहचान या मुलामियत अब भी
नहीं थी. वही सख्त कठोर भाव था. और रगड़ी हुई हथेली उसने नरेश से सामने कर दी
थी-"इस शख्स को कौशल साहब कहते हैं."
नरेश आराम से उठा और..."इस नाचीज को डबल छ्यासठ...उर्फ नरेशकुमार." उसकी आवाज
में भी कोई खास पहचान नहीं थी.
"गुड !" कौशल ने हथेली को थोड़ा दबाकर नरेश के इस जवाब को सख्त स्वीकृति दे
डाली.
वह उनकी मुलाकात का पहला दिन था.
"लेकिन श्रीमान, तुम रहते बड़े फटीचर हो !" पाँच-सात दिन बाद एक रोज कौशल की
हिकारत फिर से भभक आयी थी.
"जी ?" नरेश ने उसे उसी ढीलेपन से देखा था और बोला था, "गरचे यही बात आपके लिए
भी बोल दी जाये, तो ?"
"कौन-सी बात ?" कौशल की आवाज तुर्श हो उठी थी.
"यही-कि श्रीमान, लेकिन तुम रहते बड़े फन्नेखाँ हो !"
ठहरकर कौशल उसे आँखों में आँख डाले पहचानता, समझता रहा, और अन्त में सिर हिला
और वर्डिक्ट निकल गाया-"पटेगी...लगता है, पटेगी."
और फिर छुट्टी की पहली शाम एकाएक कौशल ने उसे पकड़ लिया-"रूकना ! श्रीमान
"रूकना !" और आते-ही-आते इलजाम के अन्दाज में पूछ डाला, "गोश्त
खाते हो ?"
"नहीं." नरेश ने सिर झुका दिया, "पालक खाता हूँ."
"साले...!" तुम कैसे इतने दिनों तक अनडिस्कवर्ड रह गये ! तुम्हारी ये मजाल !
कितना बड़ा नुकसान करा दिया तुमने कौशल साहब का ! यू सैटन !" और पहली दफा
दोनों ने भींच-भींचकर एक-दूसरे को उठा-उठा लिया.
उस शाम नरेश ने कौशल का घर देखा था-एक सिगरेट का पैकेट बैठक में, एक रेडियो के
ऊपर, एक खाने की मेज पर...एक साथ घरघराते हुए दो-दो पंखे, खुली नि:संकोच
भाभी...कन्धों पर चढ़ जानेवाले बच्चे..."आप ही डबल-डबल अंकल हैं ?" लड़की ने
कन्धे पर लदते हुए पूछा, तो नरेश गद्गद हो उठा था-"हाँ बेटी ! मैं ही वह हतभागा
आदमी हूँ."
"आप कैरम जानते हैं ?" लड़के ने शर्त रख दी, "खेलेंगे हम से ?"
"खेंलेगें भई..."
"जीत नहीं सकते."
"तो भी खेलेंगे."
और फिर चाय...फिर चाय...फिर चाय...देखा-तो देखा कि वहाँ तो केतली का प्लग लगा ही
रहता है तमाम वक्त ! और कौशल बतला रहा था, "गेहूँ की बनिस्बत चीनी का खर्च
ज्यादा."
पूर्वजन्म कोई चीज होती है...उसकी याद अवचेतन मे कहीं बनी रहती है. और उस जगह
पहुँचने पर वह याद खुलने-महकने लगती है-इस तरह मिनटों में घुलमिल जानेवाले
बच्चे, इतनी निःसंकोच गरिमा से मण्डित भाभीजी, इस कदर बेतकल्लुफ दोस्त...यह
नरेश ने सिर्फ आज तक कल्पना में सोचा था. नहीं, शायद कल्पना में भी नहीं. तो
भी...यह एक परिवार था और उसका सबकुछ देखा-पहचाना-सा लग रहा
था-~बोली, आचरण, लोग...माहौल की गन्ध. सबकुछ. जैसे वर्षों बाद वह अपने घर लौटा हो.
इतना सम्पन्न, इतना तृप्त, इतना अपनत्व से छलछलाया...
"हमारे ख्याल से आपको हमारी देवीजी के चरनों में ज्यादा दिल-~चस्पी रखनी चाहिए,
चेहरे में नहीं. हमने तक कभी चरनों से ऊपर नहीं देखा. जो है सो सब चरनों में
हैं, ऊपर क्या रखा है..." और लपककर कौशल पत्नी के पाँव दबा-दबा डालता, "इन्हीं
की बदौलत रोटी मिल रही है. ये न होते तो जाने कौशल साहब किस कूँचे में
पड़े-पड़े सड़ चुके होते." और फिस-फिस हँसी. खिलखिलाहट-भरे बच्चे...मन के वे
परत भी जो जन्मे तो थे, लेकिन कभी खुल नहीं पाये थे, आज खुल रहे थे. धूप और हवा
पा रहे थे.
कौशल ने जिन्दगी में बड़े पापड़ बेले थे. अभावों-तकलिफों-भरा बचपन गुजारा था.
अधूरे मे ही बी. ए. छोड़ वर्षों रेलवे बुकिंग की थी. बाँदीकुई में. वहीं से भाई
पढ़ाये थे. अपना बी. ए. पूरा किया था. शादी-ब्याह. और रातों पढ़-पढ़कर प्राइवेट
एम.ए.. और अब लेक्चरर हैं तो भी कहाँ सुख ! रात के तीन-तीन बजे तक लिखते हैं.
नोट्स बनाते हैं. तब आकर रोजी जुट रही. हाथ ऐसा है कि कंजूसी नहीं निभती.
कतरब्योंत नहीं होती. ठाठ पूरे चाहिए-चाहे दिन-रात लिखना पड़े. नौकरी जरूर
करतें हैं पर नौकर की तरह दबकर रहना नहीं आता. बाश्शा बनकर रहना आता है. स्वभाव
को क्या करें ! पढ़ना पढ़ना...और पढ़ना. इतनी बड़ी लाइब्रेरी जोड़ रखी है कि
देखते रह जाओ....बस यहाँ एक ढंग का साथ नहीं मिल रहा था, जिससे संवाद मुमकिन
हो. आज से वह भी मिल गया, तो अब इसे उजाड़े में बहार आयेगी..."देवी-~जी, इस आदमी
को कतई लिफ्ट नहीं देनी. समझ लो-सर्वेण्ट मिल गया दूसरा."
"दूसरा ?"
"हाँ तो क्या पहला...? मैन ! यू आर  नली माई एसिस्टैण्ट"
खाने पर नरेश और भाभीजी में बातें जारी थी. बातों का दायरा डबल-डबल यानी डबल
छ्यासठ के गिर्द था. कौशल बोटी नोचने में जुटा हुआ था देर से. चुप. एकान्तमय.
बीच-बीच में डोंगे से गोश्त निकाल लेता. और कटोरे में लौट जाता.
"देवीजी !" तभी कौर-भरे मुहँ से वह बोला, "अब आप चुप हो जाइए !"
और सहमकर देवीजी ने-और नरेश ने भी-वहाँ जो देखा तो कौशल की आँखों मे बत्तियाँ
झलमला रही थीं.
"कभी-कभी जी में आता है-खूब सारे बम लाऊं और इस मुल्क को नेस्तनाबूद कर दूँ-
जहाँ पूरा खानदान फिर बेटे की लाश पर जमा होकर उसकी हड्डियाँ चिचोड़ता है..."
हाथों में साबुन मलता हुआ कौशल बाद में उधर से बोला था और उसने जोर-जोर से
कुल्ले पिचकाये थे, "हराम-~जादे !"
फिर उस रोज उसने किसी से बात नहीं की थी, अलग खाट में पड़ा सिगरेट फूँकता रहा
था बेतरह.
कौशल की आँखों में चमकी उन बत्तियों ने नरेश के अन्दरूनी तहखानों को रौशन कर
दिया. उसके डबल छ्यासठ को हँसी और मनबहलाव के दर्जे से उठाकर एक आदमी ने अपने
अन्दर का जख्म बना लिया था. अकेलापन भंग हो गया, चुप्पी टूट गयी. नरेश प्रगल्भ
और चोटदार और 'विट्टी' हो चला. अन्दर का जहर व्यंग्य-कटाक्ष की नालियों से होकर
बहने लगा. जिस-तिस से भिड़ जाना, बेबात मे ही चुटकी ले लेना...खुले में नंगा कर
देना और फिर विजेता के दम्भ में कन्धे उचकाना. आदर्श, शील, कर्तव्य, न्याय या
शान्तिवादियों को, भारतीय परम्परा और संस्कृति के समर्थकों को पोंगा मानना...एक
नया नीतिशास्त्र जन्म ले रहा था, जहाँ लफंगई महान चीज होती थी, जहाँ सज्जनता
आदमी के पिछड़ेपन का दूसरा नाम था. स्वर्ग जाने की बनिस्बत जहाँ नरक में जाना गौरव
की बात थी. चाय,सिगरेट, गोश्त, जुआ शराब और सेक्स-या इनकी गप्पें-आदमी की
टैलेण्ट और बड़पप्न को आवश्यक तत्त्व थे. उन लोगों का मजाक बनाना आदमी का पहला
फर्ज था जो परहेजवादी होते. और मजाक बनाने की भी एक नायाब तरीका-कि उन्हें
आदर्श, सज्जन, सुसंस्कृत, शरीफ सिद्ध करना. उनसे इज्जत से पेश आना. आदर से
बोलना. उन्हें श्रेष्ठ और समझदार मानना. महान अध्ययनशील बतलाना. उनके वजन मे
खुद को अधम, नारकीय, भ्रष्ट और जंगली ठहराना. अपने लिए ऐसी-ऐसी गन्दी-अश्लील गालियाँ
निकालना कि सुननेवाला भी सकपका जाये...और आँखों-ही-आंॅखों आपस में हँसना. भाषणों
से निकल आना और बाथरूम में खड़े होकर भाषणकर्त्ता की नकल उतारना....
डॉ. श्रद्धानन्द का कॉलेज में विशेष सम्मान था. बुजुर्ग आदमी थे. जितने बुजुर्ग
उतने ही विद्वान. दो-दो विषयों में पू-एच.डी.. भारतीय संस्कृति के समर्थक और
व्याख्याता. धोती-कुर्ताधारी. बड़े-बड़े जलसों में भाषण करते. परम सौम्य, परम
सज्जन. कोई टकराहट नहीं, कोई बात नहीं. [बात या टकराहट तब हो जब आपस
में कभी मेल-मुलाकात रही हो. ऐसे परम सात्विक व्यक्ति का उस तरह के लोगों से
दूर का सम्बन्ध भी कैसे हो सकता था !] आकर वे कभी-कभार स्टाफ-रूम में बैठते, तो
इधर से कौशल किंग-साइज शुरू कर देता और उधर से नरेश अपनी चार-~मिनार.
"सैटन ! तुमने 'लेडी चैटरलीज लवर' का वो हिस्सा पढ़ा है जब कोनी बरसात में
कपड़े उतारकर बाहर निकल आती है ?"
"आह हा... वो हिस्सा ! उसे तो मैं सात ताबूतों को तोड़कर भी पढ़ने निकल
जाऊँ..." और इस छोर से उस छोर तक वे नंगें वर्णन दनदनाते हुए दौड़ने लगते.
राधा-कृष्ण का श्रृंगारवर्णन होने लगता...शकुन्तला के मिलन-दृश्य, रीतिकाल के
नायिकाभेद, नखशिख वृत्तान्त...खैयाम की पंक्तियाँ...खजुराहो की मूर्तियाँ...
तमतमाये हुए श्रद्धानन्द धोती फटकारते उठ लेते .
"पतित ! निर्लज्ज...काफिर...!" यह श्रद्धानन्द नहीं, पीछे से कौशल
बुड़बुड़ाता .
"साले ! तुम सीधे नरक जाओगे ! एक पुन्य-आत्मा को तकलीफ दी है
तुमने..." नरेश खासी ऊँची आवाज में कहता.
"साले को जूते मारूँगा अब !"-कौशल.
और दोनों ठहाकों में गर्क हो जाते-सम्पन्न, खुशहाल.
