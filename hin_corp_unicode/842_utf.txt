<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><ंउकेस्ह् ंअड्हुर्><फ्रेम्नट्ह् खि खल><१९९०><इरेन्ड्र घ्होस्ह्><आल्लहबड्><१२२-१२५><२७२८><ंअनोहर्-फ्रेम्नट्ह् खि खल><ढेएप आगर्तल्>

इंसपेक्टर जिन्दर सिंह अपने आपको कभी इतना विवश महसूस नहीं किया था, जितना
उस अदने से आदमी के सामने महसूस कर रहे थे. उनके सामने जो व्यक्ति बैठा था, वह
शकल सूरत और बात-व्यवहार से तो स्वस्थ लगता था, पर हकीकत में था दिल का मरीज. यही
इंसपेक्टर जिन्दर सिंह की विवशता थी. उसे डांटना तो दूर, वह उससे ऊंचें स्वर
में बात भी नहीं कर सकते थे. वह उसे पिछले कई घण्टों से समझाने में लगे थे कि यह
अपना अपराघ कबूल कर ले. लेकिन वह चालाक आदमी हर बार उनकी बात का रूख बदल देता और
इंसपेक्टर जिन्दर सिंह हैरानी से उसका मुंह ताकते रह जाते.
अभी जिन्दर सिंह उस व्यक्ति से कुछ भी न उगलवा पाये थे कि सहायक पुलिस आयुक्त
प्रभातीलाल आ गये. जिन्दर सिंह ने उन्हें बताया कि बह चालबाज आदमी कुछ बोलने के
लिए ही तैयार नही है. प्रभातीलाल इस मामले में रूचि लेते हुए जिन्दर सिंह के पास
बैठ गये. उन्होंने भी उस व्यक्ति को समझाया. दो पुलिस अफसरों की मौजूदगी का उस
आदमी पर मनोवैज्ञानिक असर पड़ा. उसने अपने आपको पाक-साफ बताते हुए दोनों पुलिस
अफसरों की बातों के जाल से निकलने का प्रयास किया, लेकिन उसके चेहरे के भाव उसका
साथ नहीं दे सके. बातों का क्रम इतना लंबा खिंचा कि दो घण्टे और बीत गये. इन दो
घण्टों में वह व्यक्ति हर प्रशन का उत्तर तो देता रहा, लेकिन अन्दर ही अन्दर वह
बुरी तरह टूट गया था 
जब उसे अपने आपको संभाले रखना मुश्किल हो गया, तो गहरी सांस लेकर बोला,"आप चाहे
जो भी कहिए, लेकिन सच्चाई यही है कि मैं अपराधी नहीं हूं. मैने कोई अपराध नहीं
किया . मैं पुलिस और कानून की नजरों में अपराधी हो सकता हूं, लेकिन मेरी आत्मा
मुझे निर्दोष मानती है. मैं चित्रकार हूं,शायर हूं और गायक भी. कोई मुझे
चित्रकार , गायक या शायर कहे, तो अच्छा लगता है. लेकिन कोई मुझे अपराधी कहे, यह
मुझे कतई पसन्द नहीं. पसन्द हो तो कैसे, जब अपराधी हूं ही नहीं." प्रभातीलाल और
जिन्दर सिंह उसके इस व्याख्यान से बड़े क्षुब्ध हुए. लेकिन करते भी तो क्या? अपनी
बात कहकर वह थोड़ी देर चुप बैठा रहा. फिर वह प्रभातीलाल की ओ अ देखते हुए बोला,"एक
बात बताइए, अगर आपको सड़क पर पड़ा सौ रूपये का नोट मिल जाए, तो आप क्या करेंगे ?"
उसे उठाकर चुपचाप जेब में रख लेंगे न ? बस,यही तो मैं भी करता हूं. फिर इसमें
अपराधी कैसे हो गया ? अगर मैं अपराधी हूं, तो फिर वे लोग भी अपराधी हैं, जिन्होंने
वह सौ का नोट सड़क पर डाला."
वह व्यक्ति धीरे-धीरे खुल रहा था. यह देखकर प्रभातीलाल और जिन्दर सिंह ने चुप रह
कर उसके तर्क सुनना ही उचित समझा. अपनी बातों का क्रम जारी रखते हुए वह आगे
बोला, "ये जो साले अमीर लोग हैं न, पता नहीं क्या समझते हैं अपने आपको. जहां मन
आया, गाड़ी छोड़ दी. जैसे हर सड़क,फुटपाथ और गली उन्हीं के बाप की जायदाद है.दूसरों
की परेशानी का उन्हें कोई खयाल नहीं. यदि ऐसे लोगों की गाड़ियों को मैं उठा लेता
हूं, तो इनमें अपराध क्या है ? और मान लीजिए यदि मैं अपराधी हूं भी तो क्या वे
लोग मुझसे छोटे अपराधी हैं, जो अपनी गाड़ियों कों फुटपाथ पर इस तरह से छोड़ देते
हैं. जैसे दुनिया में इनके अलावा कोई रहता ही नहीं है?"
"इस सबसे तुम्हें अपराध बोध नहीं होता ?" प्रभातीलाल ने पूछा, तो वह गंभीर स्वर
में बोला, "नहीं साहब, कभी नहीं. मैंने कभी किसी गरीब को नहीं सताया. मैं जो भी
गाड़िया उठाता हूं, वे सब अमीरों की होते हैं. फिर मैं उन्हें यूं ही बेचता भी
नहीं .उनमें जो कमियां होती हैं वह दूर कराकर उन्हें बेचता हूं .इसमें
मेरा काफी पैसे लग जाता है. यदि मैं किसी गाड़ी को बिना पैसा लगाये बेच देता हूं,
तो मुझे अपराध बोध होता है. पर मैं ऐसा करता कभी नहीं. दुनिया भले ही मेरे इस
व्यवसाय को अपराध कहे, पर मैं इसे व्यवसाय ही मान कर चलता हूं."
शुरूआत हुई तो उस व्यक्ति ने अपनी पूरी पोल पुलिस के सामने खोल दी. उस व्यक्ति
का नाम प्रेमनाथ बब्बर था. प्रेमनाथ बब्बर को पहचानने के लिए हमें उसके जीवन के
पन्नों को पलटना होगा. तो आईए, शुरूआत वहीं से करते हैं.
दीवान सिंह मेहता गांव मक्खनवाला, स्यालकोट (पाकिस्तान) के रहने वाले थे. उनकी
पत्नी का नाम कौशल्या था. दीवान सिंह मेहता के सात बच्चे थे. चार लड़के-
प्रेमनाथ,प्राणनाथ, रमेशनाथ, और राजेन्द्र नाथ तथा तीन लड़कियां शान्ती, उषा, और
विद्या. भारत-पाक विभाजन के समय दीवान सिंह मेहता सपरिवार भारत आ गये थे. उन्हे
अम्बाला कैंट में शिक्षा विभाग में नौकरी मिल गई थी.
समय के साथ साथ दीवान सिंह मेहता के बच्चे बड़े होते गये अपनी अपनी जीवन शैली
अपनाते गये. उनके दूसरे लड़के प्राणनाथ मेहता ने शिमला से चालिस किलोमीटर आगे
शिमला -कोटगढ मार्ग पर सेब का एक बगीचा खरीद लिया और अपना खर्चा पानी चलाने लगा.
दिवान सिंह मेहता का सबसे छोटा लड़का होनहार था. उसने रेफ्रिजेरेशन इंजीनियरिग
में डिल्पोमा किया और अस्ट्रेलिया चला गया. उसने वहीं पर एक आस्ट्रेलियाई युवती
से शादी करके अपनी जिंदगी व्यवस्थित कर ली. समयानुसार दीवान सिंह की तीनों
लड़कियों की शादियां हो गयीं.
दीवान सिंह के बड़े लड़के प्रेमनाथ बब्बर ने सन् १९५७ में कैण्टरोड, शिमला के एक
सरकारी स्कूल से इंटर पास किया. फिर उसने १९५८ में दिल्ली के फायर फाइटिंग
ट्रेनिंग स्कूल में दो वर्ष का प्रशिक्षण लिया और सेना में भर्ती हो गया. सन्
१९५१ में प्रेमनाथ का कैडर परिवर्तित करके उसे बैरक एण्ड स्टोर्स के ९७०
इंजीनियरिंग सेक्शन में स्टोरमेंन बना दिया गया. स्टोरमेन के पद पर उसकी
नियुक्ति श्रीनगर में हुई. प्रेमनाथ मेहनती और मिलनसार युवक था. उसका दिमाग भी
काफी तेज था. उसकी इन्हीं योग्यताओं को देखते हुए सेनाधिकारियों ने उसकी तरक्की
करके उसे सुपरवाईजर बना दिया. उन्ही दिनो प्रेमनाथ बब्बर की शादी ग्राम बलथ,
जिला कपूरथला की इंदिरा मेहता उर्फ इन्दु के साथ हो गयी.
प्रेमनाथ जव श्रीनगर में सुपरबाईजर पद पर काम कर रहा था, तभी उसने पहला अपराध
किया. दरअसल हुआ यह कि ९७० इंजीनियरिंग सेक्शन में १४ ट्रक सीमेण्ट लायी गयी थी.
प्रेमनाथ ने स्टोरकीपर दिलीप सिंह से कुछ फर्जी कागजों पर धोखे से हसताक्षर करा
लिये और स्टोर में रखी चौदह ट्रक सीमेण्ट में से दो ट्रक सीमेण्ट बेच डाली.
लेकिन बाद में यह बात खुल गयी. श्रीनगर की सैनिक अदालत में प्रेमनाथ पर मुकदमा
चला. प्रेमनाथपर लगाया गया अभियोग साबित हो गया. अदालत ने उस पर १४०० रूपये का
जुर्माना किया. अदालत के आदेश अनुसार, यह जुर्माना प्रेमनाथ के वेतन से काटा
गया.
इस घटना के बाद सन् १९६५ में प्रेमनाथ को गेरीसन इंजीनियरिंग फोर्स, जोधपुर में
स्थानान्तरित कर दिया गया. लेकिन तब तक प्रेमनाथ की कुख्याती जोधपुर पहुंच गयी
थी. उसके संदिग्ध चरित्र को देखते हुए जोधपुर के अधिकारियों ने उसे चार्ज नहीं
दिया .काफी दौड़- धूप के बाद प्रेमनाथ को सर्विस चार्ज मिला. जोधपुर इंजीनियरिंग
फोर्स में प्रेमनाथ को हेय दृष्टि से देखा जाता था. अधिकारी उससे असंतुष्ट थे.
एक दिन बात कुछ ज्यादा बढ़ गयी और प्रेमनाथ अपने एक अधिकारी से भिड़ गया. उस
अधिकारी ने अपने उच्चाधिकारीयों से प्रेमनाथ की दुर्व्यवहार की रिपोर्ट की. जांच
हुई और प्रेमनाथ दोषी पाया गया. सेना के कानून के अनुसार, दो बार दोषी पाये जाने
पर प्रेमनाथ को नौकरी से बर्खास्त कर दिया गया.
प्रेमनाथ को इस बात का पूर्वाभास था. अपनी बर्खास्तगी के पहले ही उसने एक और
घोटाले की भूमिका रच डाली थी. उसने अपने एक अधिकारी मेजर जग्गी के फर्जी
हस्ताक्षर बनाकर जेनिथ बाम्बो नामक कंपनी को दो लाख रूपये के जीआई पाइप मंगाने
का  र्डर भेज दिया था. सावधानी के तौर पर प्रेमनाथ ने गैरिसन इंजीनियरिंग के डाक
क्लर्क से कह दिया था कि मेजर जग्गीके नाम कोई पत्र आये, तो उस पत्र को उसे दे
दे. कुछ समय बाद जेनिथ बाम्बे की ओर से मेजर जग्गी के नाम एक पत्र आया. लेकिन
डाक क्लर्क ईमानदार और देशभक्त व्यक्ति था.उसने यह पत्र प्रेमनाथ को न देकर मेजर
जग्गी को ही दिया. मेजर जग्गी ने प्रेमनाथ के खिलाफ धोखाधड़ी का केस दर्ज कराया.
उस केस की जांच सीबीआई, जयपुर ने की . सीबीआई ने अपनी जांच में प्रेमनाथ को दोषी
पाया और उसे गिरफ्तार कर लिया. बाद में प्रेमनाथ की जमानत हो गयी. यह सन् १९६०
की बात है.
सेना के नौकरी छुटने के बाद प्रेमनाथ ने अपने पैतृक परिवार से सम्बन्ध लगभग
समाप्त कर लिये थे. अपराध की दलदल में एक बार कदम रखने के बाद प्रेमनाथ उबर नहीं
सका. उसने स्कूटर चुराने का धंधा शुरू कर दिया. वह स्कूटर को दूर-दराज से चुराकर
लाता था और उन्हें जोधपुर के एक मिस्त्री सुबीर सिंह के माध्यम से बिकवा देता
था. धीरे-धीरे जब उसे इस धंधे के सिलसिले में प्रेमनाथ को हर वर्ष स्थान बदलता
पड़ता था. गुजरात, राजस्थान, पंजाब और हरियाणा के लगभग सभी बड़े शहर में
प्रेमनाथ ने थोड़ा या अधिक समय बिताया. स्कूटर चोरी में महारत हासिल करने के बाद
उसनें कारों पर भी हाथ साफ करना शुरू कर दिया. वह एम्बेसेडर और फियेट गाड़ियां
ही उड़ाता था. चोरी की गाड़ियों को वह दिल्ली और गुजरात में बेचता था. उस दौरान
दिल्ली से भी उसने कई गाड़ियां चुराई थीं.
२४ मई १९८३ को अचानक प्रेमनाथ बब्बर दिल्ली पुलिस की अपराध शाखा के शिकंजे में
फंस गया. वह दिल्ली में एक गाड़ी वेचने के लिए आया था. सामान्य तौर पर नियम है कि
यदि कोई व्यक्ति दिल्ली में लाकर अपनी गाड़ी बेचता है तो उसे अपराध शाखा दिल्ली
के एण्टी आटो लिफ्टर स्क्वाड (वाहन चोर निरोधक दस्ता) से अनापत्ती प्रमाण पत्र
प्राप्त करना होता है. प्रेमनाथ जो गाड़ी बेचने के लिए लाया था, वह उसका सौदा
कमला मार्केट के एक व्यापारी से कर चुका था. नियमानुसार आरटीओ आफिस में इस गाड़ी
का रजिस्ट्रेशन कराने के लिए अपराध शाखा का अनापत्ति प्रमाण पत्र आवश्यक था.
प्रेमनाथ गाड़ी का अनापत्ति प्रमाणपत्र प्राप्ति करने के लिए अपराध शाखा पहुंचा,
तो धर लिया गया. बाद में छानबिन करने पर अपराध शाखा ने प्रेमनाथ की निशानदेही पर
१८ गाड़ियां बरामद की थीं. कानूनी औपरारिकताएँ पूरी करके प्रेमनाथ को जेल भेज
दिया गया. बाद में उसकी जमानत हो गयी थी.
प्रेमनाथ के विरूद्ध यह मुकदमा पटियाला हाउस कोर्ट के मेट्रोपालिटन मजिस्ट्रेट
श्री डीआर जैन की अदालत में चला. यह केस १९८५ तक चलता रहा. वर्ष १९८५ में
प्रेमनाथ कई तारीखों पर अदालत में उपस्थित नहीं हुआ. उसे अदालत में बुलाने के
लिए सम्मन जारी किये गये. जब मई ८५ में पुनः केस की तारीख पड़ी, तो प्रेमनाथ की
पत्नी इंदिरा मेहता अदालत में प्रस्तुत हुई. उसने अदालत के सम्मुख बयान दिया की ६
मई' ८५ को प्रेमनाथ का स्वर्गवास हो गया था. उसने अदालत में प्रेमनाथ बब्बर का
मृत्यु प्रमाण पत्र भी प्रस्तुत किया.. यह प्रमाण पत्र भिवानी नगरपालिका द्वारा
जारी किया गया था और उसमें मृतक का पता लिखा था - लेबर कालोनी भिवानी. जबकि
वास्तविकता यह थी कि उन दिनों प्रेमनाथ का परिवार पश्चिम बिहार में रह रहा था.
अदालत ने प्रेमनाथ के मृत्यु प्रमाणपत्र को सही मान कर उसके खिलाफ चल रहे मुकदमे को
दाखिल दफ्तर करने का आदेश दे दिया.
प्रेमनाथ ने चोरी जैसे जुर्म को अपना पेशा क्यों बनाया ? इस बात का विश्लेषण
करना आसान नहीं है. हो सकता है उसने अतिशीध्र पैसा कमाने के लालच में अपने जीवन
का प्रथम अपराध किया हो. उसके दूसरे अपराध के बारे में कहा जा सकता है कि वह उसने
नौकरी से बर्खास्त किये जाने कि खबर सुनकर बदले की भावना से किया हो. नौकरी से
बर्खास्त किये जाने के बाद प्रेमनाथ के पास आजीविका के लिए साधन नहीं बचा था.
अपने परिवार के साथ उसके सम्बन्ध कभी अच्छे नहीं रहे. इसलिए हो सकता है कि वह
विवशता में वाहन चोरी करने लगा हो. लेकिन ये बातें प्रेमनाथ के चरित्र और उसकी
योग्यता को देखते हुए खरी नहीं उतरती. प्रेमनाथ मात्र एक चोर नहीं था.
प्रेमनाथ बब्बर स्वभाव से कलाकर था. वह बहुत अच्छा चित्रकार भी था. 'इंसान
दुनियावी' के नाम से चित्रकारी करता था. उसकी एक पेंटिंग को पूर्व राष्ट्रपति
श्री वी वी गिरि ने राष्ट्रपति पदक से सम्मानित किया था. इंसान दुनियावी के नाम
से वह पेंटिंग आज भी दिल्ली की नेशनल गैलरी आफ माडर्न आर्ट में सुरक्षित है.
प्रेमनाथ भारत में लगनेवाली लगभग सभी कला प्रदर्शनियों में जाता था. इन
प्रदर्शनियों में उसकी पेंटिंग बिकती थी. चित्रकारी भी उसकी आय का एक साधन था.
वह अच्छा शायर भी था. हालांकि उसने अपना कोई काव्य संकलन नहीं छपाया, पर उसमें
परिस्थितियों के अनुकूल कविता की अद्भूत क्षमता है.
इन सब विशेषताओं के साथ-साथ प्रेमनाथ को अपने "धंधे" में भी विशेषता हासिल थी.
उसकी कार्य पध्दति इतनी लिकप्रूफ थी कि बीमा कंपनियों और बैंक को धोखा हो जाता
था. प्रेमनाथ शहर के प्रमुख पार्कों, क्लबों, होटलों, और स्टेडियम से ही गाड़ी
उड़ाता था. चूंकि इन स्थान पर शहर के धनाढ्यों की ही आवाजाही अधिक होती है,
इसलिए इन स्थानो पर कारों की भीड़ रहती है. प्रेमनाथ इन स्थानो पर पूरे रोबदाव
के साथ अपनी गाड़ी में जाता था. यह अलग बात है कि वह जिस गाड़ी में जाता था, वह
चोरी की होती थी. अपने गन्तव्य पर पंहुचने के बाद वह खड़ी गाडियों पर एक नजर डाल
कर अपनी मनपंसद गाड़ी चुन लेता. फिर वह अपनी गाड़ी को भी उसी गाडी के बगल में
खड़ी कर देता. कुछ देर बाद वह डुल्पीकेट चाबी से उस कार का दरवाजा खोलता और
डुप्लीकेट चाबी से ही स्टार्ट करने की कोशिश करता. यदि वह गाड़ी स्टार्ट हो गयी
तो ठीक, वरना वह गाड़ी का बोनट खोलकर प्लास की सहायता से कुछ विशेष तारों को
जोड़ देता और गाड़ी घरघराकर स्टार्ट हो जाती. इसके बाद प्रेमनाथ अपनी गाड़ी को वहीं
छोड़ कर दूसरी गाड़ी को उड़ा ले जाता.
अब प्रेमनाथ की दूसरी प्रक्रिया शुरू होती है. वह गाड़ी को शहर के किसी सुनसान
स्थान पर ले जाकर उसकी असली नंबर प्लेट उतार कर उसके स्थान पर पहले से तैयार
करके लायी हुई नकली नंबर प्लेट लगा देता. उल्लेखनीय है कि प्रेमनाथ जब कोई गाड़ी
चुराने के लिए जाता था, तो वह अपने साथ एक नंबर प्लेट और उस नंबर प्लेट के
अनुसार,गाड़ी के जाली कागजात भी साथ रखता था. प्लेट बदलने का बाद वह उस गाड़ी को
अक्सर उसी शहर में या नजदीक के किसी दूसरे शहर में पार्किंग में ले जाकर खड़ी कर
देता. चूंकि गाड़ी नंबर बदला जा चुका होता था, इसलिए उसे पहचाने जाने का खतरा भी
नहीं होता था. इस सारे काम से निपटकर प्रेमनाथ अपनी कार लेने दोबारा उस स्थान पर
जाता, जहां उसने कार चुरायी थी.
इसके पश्चात प्रेमनाथ की तीसरी प्रक्रिया शुरू होती थी. वह चुराई हुई गाड़ी को
चला कर किसी दूसरे राज्य के किसी शहर में ले जाकर उसे कहीं पार्किंग में खड़ी
करके छोड़ देता था. इस बीच अवसर पा कर वह गाडी के इंजन और चेसिस पर खुदे नंबरों
को मिटाकर उस पर नये नंबर खोदकर उन्हीं नम्बरों के आधार पर स्वयं ही गाड़ी के
कागजात तैयार कर लेता था. इस काम के लिए उसने अपने दर्जनों नाम रख रखे थे. आरअन
खत्री, देवकुमार, परविन्दर नाथ धवन, पीसी कपूर, आरके कक्कड़, एसएम सिन्हा, बीके
कक्कड़, वीरेनशाहा, एमएम नरूलाष सतीन्द्र कुमार झा, जीएन गांगुलीष आरपी झा,
सतेन्द्र कुमार सिन्हा आदि. कुछ समय वह फर्जी कागज के आधार पर जिस शहर में
गाड़ी खड़ी होती थी, वहां के आथर्टी आफिस में गाड़ी का रजिस्ट्रेशन करा देता था.
आथर्टी आफिस के अधिकारी अधिक से अधिक गाड़ी के कागजों में दर्ज नंबरों का मिलान
गाड़ी के इंजन और चेसिस पर खुदे नंबरों से ही कर सकतें हैं और वे दोनों एक ही होते
थे. इसलिए किसी को कोई शक नहीं होता था.
चोरी की गाड़ी को ठिकाने लगाने कि प्रक्रिया में प्रेमनाथ का चौथा कदम होता था-
गाडी की बिक्री. प्रेमनाथ का गाड़ी बेचने का ढंग भी निराला था. वह गाड़ी को अक्सर
उस शह अ में बेचता था, जिस शहर में उसने गाडी का रजिस्ट्रेशन करा रखा होता था.
लेकिन कोई बार वह दुस्साहस करके गाड़ी को उस शहर में भी ले जाता था, जहां से उसे
चुराया था. प्रेमनाथ को जिस शहर में गाड़ी बेचनी होती थी,उसी शहर में वह अपने
परिवार को ले जाता था और किराये पर मकान लेकर रहने लगता था. वह गाड़ी के पेमेंट
अपने घर पर ही लेता था. इसका सबसे बड़ा लाभ यह था कि उसे बाल-बच्चों वाला व्यक्ति
देखकर किसी को शक नहीं होता था. उसकी एक खूबी यह भी थी कि पूरी सौदेबाजी करने के
बाद गाड़ी को पूरी कीमत पर ही बेचता था. हालांकि प्रेमनाथ ने अधिकांश गाड़ियां
डीलरों के माध्यम से बेची थी, लेकिन कभी कभी वह विना किसी माध्यम के गाड़ियां
बेचता था. प्रेमनाथ की एक और विशेषता थी कि गाड़ी बेचने से पहले वह उसकी सजावट
करता या उसमें कुछ परिवर्तन अवश्य करवा देता था. जैसे यदि किसी गाड़ी में
स्टीरियो नहीं है, तो प्रेमनाथ उसमें स्टिरियो लगवा देता था. प्रेमनाथ का कहना
था कि यदि मैं किसी गाड़ी पर एक भी पैसा खर्च किये बिना ही उसे बेच डालता था, तो
मुझे ऐसा लगता था कि जैसे मैंने सचमुच चोरी की हो.
