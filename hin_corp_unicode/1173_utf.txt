<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><ईयेर्, ण्.ई.इस्ह्तनट्ह्><आअज षे फर्डेस्हि><१९८०><झ्यो-उगेएन् शहिट्य छ्हेट्न><फोट्न><१०-१३><२०२५><ईयेर् णिव्-आअज षे फर्डेस्हि> 

कविवर प्रसाद और पन्त मेरे समान हजारों दक्षिण-भारतीय हिन्दी-छात्रों के लिए
आत्मीय हैं. यदि सुकृतियों का स्वर्ग में निवास सत्य हो, तो दोनों स्वर्ग
में मिलते होंगे. रससिद्ध कवीश्वरों को आचार्य सुकृती मानते हैं. स्वर्ग में
भी कल्पवृक्ष के नीचे प्रसाद, पन्त और दिनकर की गोष्ठी होती होगी. प्रसादजी
कहते होंगे-मैंने `कामायनी' में जो लिखा था: `प्रकृति रही दुर्ज्ञेय.  .  .
सब परिवर्तन के पुतले', वह नीचे संसार में सत्य प्रमाणित हो रहा है. पूरे
भारत में पुराने को खतम कर नए की स्थापना का अथक प्रयास देख सकते हैं.
गाँवों को समाप्त कर नगर खड़े हो रहे हैं. हाथ की कलाओं को खतम करते हुए
मशीनें गरज रही हैं. पुराने राजनीतिज्ञों की जगह नए राजनीतिज्ञ उभर रहे
हैं. पन्तजी अपनी कोमल एवं भावपूर्ण वाणी में बोल उठेंगे- `अहे निष्ठुर
परिवर्तन!' दिनकरजी कहेंगे- `मैं ने कुरुक्षेत्र में भविष्यवाणी की थी कि
जब प्रभंजन आता है, तब उसके रास्ते में न पड़ना बुद्धिमानी है. कभी प्रभंजन
नहीं कहता कि तुम रास्ते में पड़ो. यों, परिवर्तन या प्रभंजन अपनी तूफानी
चाल में चलता ही रहेगा.' इन सबका कथन ठीक है. परिवर्तन के प्राकृतिक नियम
से समझौता कर लेना ही होशियारी का काम है.हम सब परिवर्तन के प्रेमी हैं. फिर
भी, इतिहास को-ऐतिहासिक अतीत को ठुकराया नहीं जा सकता. अतीत अप्रिय होने पर
भी वर्तमान के लिए अनिवार्य है और वर्तमान शीघ्र ही अतीत की कोटि में धकेल
दिया जाएगा. अतीत में विशेष आकर्षण और अज्ञात लावण्य होता है. वह हमारे
वर्तमान पर प्रत्यक्ष प्रभाव नहीं डालता. अतएव, हमारे वर्तमान विचारों-
स्वार्थों को कोई चोट नहीं लग सकती. उल्टे, हमें वैभवशाली अतीत का स्मरण
थोड़ी-सी स्पूर्ति देता है, विचार के लिए विषय भी. अपने धनी दादा के यहाँ
कभी-कभी मिलने जाना बच्चों के लिए बड़ी खुशी की बात है. एक तो वे बच्चों
को नहीं डराते. दूसरे, मिठाई मिलने की गुंजाइश है.हमारे ऐतिहासिक स्थानों
के पर्यटन में भी प्राय: ऐसा पारिवारिक आनन्द आता है. जो लोग इतिहास में
रुचि रखते हैं, वे तथ्यों के मोती-घोघे चुनते रहते हैं. उन्हें प्रिय सामग्री
मिलती है. दूसरो को सैर का मजा जरूर आता है. कुछ ऐसे लोग भी हैं, जिन्हें
ऐतिहासिक स्थानों पर भी अपनी ममता-माया से छुटकारा नहीं मिलता. वे अपनी
रामकहानी आपस में कहते-कहते रोनी सूरत में औरों का दिल भी उचाट देते हैं.
ऐसे अभागे, भगवान् के दर्शन करते समय भी माया में फँसे रहते हैं.हमारे देश
के नगर-नगर में ऐतिहासिक खँड़हर एवं स्मारक-भवन प्राप्त हैं. इसमें उत्तर
भारत दक्षिण से कहीं अधिक धनी है. दिल्ली इतिहास के स्मारकों का खजाना है.
सारे मुगल-सम्राट् अपना वैभव ईंट-पत्थर में अंकित कर गए हैं. क्या गुजरात,
क्या उत्तरप्रदेश- दोनों प्रान्तों में मीनार और मकबरे भरे पड़े हैं. दक्षिण
मन्दिरों और मूर्तिकला-वास्तुकला के ऐतिहासिक उदाहरणों के लिए विख्यात हैं.
मदुरै एवं त्रिच्ची के गोपुर संसार को दक्षिण की कला की गाथा मौन, पर गम्भीर
वाणी में सुना रहे हैं. पूरा तमिलनाडु इसकी लीला स्थली है. पर, केरल ऐतिहासिक
महामन्दिरों या चित्रांकित भवनों की कुछ कम सामग्री प्रस्तुत करता है. केरल
की सरलता, सादगी, तर्कशीलता आदि यहाँ की विशेष स्थिति के कारण हैं. उत्तर के
आक्रान्ता केरल तक कम आए. तमिलनाडु की ऐति-हासिक घटनावली भी केरल में सीमित
मात्रा में ही प्रभाव ला सकी. प्रेमचन्द ने सार रूप में जीवन को जिस प्रकार
कहा, उसी प्रकार हमें भी कहना पड़ता है कि जो ऊँचे पर्वतों और गहरी खाइयों
की आसा रखेंगे, उन्हें निराशा हाथ आएगी. यह सपाट समतल है. इसका ऐतिहासिक
अतीत जटिलता से दूर है. मगर, इसका मतलब यह नहीं कि केरल का कोई इतिहास
नहीं है. हम इसके इतिहास की एक झलक आपको दिखा दें. आइए. केरल के मध्यभाग
के महानगर- उद्योगों के प्रगतिशील नगर-कोचीन (एरनाकुलम्) पधारिए-आप जैसे
चाहें, चाहे गगनचारी देवता बन कर, चाहे पहुपदचारी नटराज होकर, चाहे वरुण
की गोद में हिचकोले खाते हुए.देखने में छोटा कोचीन नगर अगर नाज रखता है,
तो अपनी विशाल झील पर. हम नाव की सैर करते-करते इस लहराती विशाल झील के उस
पार पहुँचे. अरब सागर की यह पोषित पुत्री बड़ा दम्भ रखती है कि देश-विदेशों
के कितने ही जलपोत मेरी शरण में पहुँचते हैं. यह लहराती थिरकती नृत्य करती
सदा चंचल रहती है. फिर भी इस चपल हृदय का स्नेह सबको सुलभ है. यह कितने
ही जनों को उस पार से इस पार पहुँचाती, भरत मिलाप का कार्य करती है. झील
की झलक से चमत्कृत होते-होते हम आगे बढ़ते हैं. शीघ्र ही हमारी नाव या बोट
चाल धीमी कर लेती है. हम घाट पर पहुँच जाते हैं. विशाल प्रगतिशील और भड़कीले
महानगर से थोड़ी दूर इस प्राचीन प्रान्तर में प्रवेश करते हैं.नया नागरिक
अंचल और पुराना मुहल्ला-दोनों में कैसा अन्तर है. प्राचीन रूढ़ि-रीतियों
का केन्द्र पुराना मुहल्ला अब भी पुराना ही बना रहता है. युग-परिवर्तन के
निशान के रूप में नयी सभ्यता के कुछ चिन्ह यहाँ जरूर नजर आते हैं. बिजली,
नल और कहीं-कहीं खपरैल की पुरानी छटा को छिपाती कंक्रीट की नयी पोशाक नवीनता
का जामा पहनाती है. फिर भी, शेष जीवनक्रम में प्राचीनता यहाँ गहराई में
पैठी रहती है. काशी की बाबा विश्वनाथ की गली, प्रयाग का दारागंज, वृन्दावन
के द्वारकेश-धाम की गली आदि से यह तुलना-योग्य है. इन दृश्यों को बदलना या
सुधारना बड़ा कठिन है. ये दृश्य हमारी रूढ़िवादिता, पुराणपन्थिता और कट्टरपन
की ओर भी इशारा करते हैं. वैज्ञानिक चिन्तन, नवीन दृष्टि और उदार सामाजिक
मनोदशा को ये प्राचीन केन्द्र मानों अपने यहाँ अछूत समझते हैं. समाज की
प्रगति को बाधित देखने पर भी लोग मौन धारण करना बेहतर समझते हैं. यही कारण
है कि प्राचीन युग के अभीजात आज आर्थिक, सामाजिक और राजनैतिक क्षेत्र में
अनुसूचित की भी पद-सुविधाएँ नहीं पाते. युगानुकूल चिन्तन-प्रगति का अभाव
कामला रोग-सा छा जाता है.जरा बायीं तरफ! सामने-रेस्तराँ से लता मंगेशकर
का गाना आ रहा है-`आ जा रे परदेशी! यह कोचीन नगरी आप परदेशियों के आगमन से
खुश हो रही है. इसने कभी विदेशियों को नहीं ठुकराया. अन्यथा, यहाँ सैकड़ों
वर्ष पहले, इस अंचल में यहूदियों के गिरजाघर कहाँ से बनते? हिन्दू-नरेशों
के राज्य कोचीन में, उनके कुलदेवता के मन्दिर की बगल में एक फिरंगी
का गिरजाघर! धार्मिक सहिष्णुता के मुर्तिमान् कोचीन-शासकों को शत-शत
प्रणाम!आप रुकिए नहीं. आगे चढ़िए. शायद आप यहाँ लाल झण्डों की भीड़ देख
कर रुक गए. यह है सजग श्रमजीवियों की चेतावनी की निशानी. यह व्यापारियों
का मुहल्ला है. यहाँ पुरानी मेज एवं मसनद पर बैठे गुजराती सेठजी विदेशों
से लाखों का व्यापार करते हैं-सोंठ, काली मिर्च, इलायची, लौंग, जायफल
वगैरह का! जन्म और मातृभाषा से गुजराती ये सज्जन और इनके परिवार मलयालम
खूब बोलते हैं. भावात्मक एकता यहाँ प्रकट है. पीढ़ियों पहले व्यापार के
लिए केरल में आकर बसे गुजराती परिवारों की संख्या कई सौ मिलेगी. केरल पूरे
संसार के भोजन में स्वाद और सुगन्ध लाता है.आगे आप दायीं तरफ चलिए. हाँ, तंग
गली है. दोनों तरफ ऊंचे दुमंजिले पुरानी किस्म के मकान. शिल्प भी पुराना.
निवासी भी पुराने ढंग के. अरे हाँ मैं तो कहना भूल गया. यह यहूदियों की गली
है. इसके अन्तिम छोर में यहूदियों का परदेशी गिरजाघर है. यहूदी और कोचीन
में? हाँ, पारसियों की तरह यहूदियों को भी अपने स्वदेश से जान लेकर भाग
जाना पड़ा था. फिल-स्तीन के मूल निवासी यहूदियों को रोमन लोगों ने फिलस्तीन
से निकाल दिया था-सन् ३७ ई.  में. वे भिन्न-भिन्न देशों की शरण लेने लगे.
इतिहासकार के अनुसार, केरल में सबसे पहले सन् ६८ ई.  में दस हजार यहूदी आए
और विभिन्न स्थानों पर बस गए. पहले वे मुख्यत: क्रांगनूर (कोटुंडलूर) में
ही बसे थे. यहाँ उनके विकास-काल में दो यहूदी राज्याधिकारी भाइयों में
सत्ता के लिए संघर्ष हो गया. बिल्ली, बन्दर और रोटी की कहानी राजनीति में
हर जगह दुहरती है. एक भाई की मदद के लिए आए, सामूतिरि-शासक ने यहूदियों
की बस्ती को ही तबाह किया. यहूदी लोगों ने भागे-भागे कोचीन नगर और केरल
के अन्य शहरों की पनाह ली. जब पुर्तगाली क्रांगनूर आए, तब वहाँ कम यहूदी
थे.कोचीन-नरेशों ने यहूदियों का सहर्ष स्वागत किया. कोचीन शहर से थोड़ी
दूर सिंगोरा सौदे नामक स्थान पर वे अच्छी संख्या में बसे. कोच्चंगाडी इनकी
दूसरी बस्ती थी. कुछ वर्षों के बाद यहूदियों का मुख्य केन्द्र कोचीन का यह
मुहल्ला हो गया, जहाँ परदेशी गिरजा-घर है. सिंगोरा सौदे को समुद्री लहरों
ने लील लिया था. ईसाई एवं यहूदी धर्मवालों का मतभेद प्रसिद्ध है. केरल में
आए कैथोलिक पुर्तगालियों को यहाँ के यहूदी आंखों का काँटा लगते थे. अत:,
उन्होंने अपनी सैनिक शक्ति से यहूदियों को बुरी तरह से सताया, अनेक लोगों को
मार डाला. संयोग से पुर्तगालियों का युग लम्बा न रहा. अंग्रेज तो यहूदियों
के धार्मिक क्षेत्र में बिलकुल हस्तक्षेप न करते थे.स्थानीय व्यापार में,
विदेशी व्यापार में भी यहूदी बड़े कुशल निकले. कोचीन-नरेश उनपर जो बहुत खुश
थे-तभी तो इस मुहल्ले में गिरजाघर बनाने की अनु-मति दी. एक वीरराघव वर्मा
नामक केरलीय राजा ने यहूदियों को कई गाँव और कर लेने की अनुमति दी थी. इसका
दानपत्र-तांॅबे का पट्टा ऐतिहासिक है. यहूदी कई जहाज रखते थे. इधर बीसवीं
सदी में भी यहूदी व्यापारी मशहूर हुए. खास कर कोडर-परिवार पीढ़ियो से केरल
का प्रमुख व्यापारी रहा है. इस परिवार ने यहूदी-संस्कृति का प्रतिनिधित्व
हर नागरिक क्षेत्र में किया है. केरल की सरकारी सेवाओं में भी यहूदियों
ने कार्य किया है- एक प्रमुख डाँक्टरनी रही हैं. केरल की सबसे प्रमुख
महिला-महाविद्यालय की प्राचार्या यहूदी है.कभी रोमन और कभी अरब-सत्ता से
आक्रान्त होकर इसरायल के जो यहूदी संसार के अन्य राष्ट्रों में बस गए,
वे हर कहीं अपने पुरुषार्थ का प्रमाण देते रहे. बड़े-बड़े वैज्ञानिक-जैसे
आइंस्टाइन यहूदी थे. धन की किफायत के लिए यहूदी बदनाम भी हुए. शेश्सपीयर ने
`शाइलॉक' नामक चरित्र के जरिए इस कमजोरी का अमर चित्र खींचा है. यहूदियों
की सत्ता से शायद अन्य लोग आतंकित रहे. तभी रूस से उन्हें बाहर निष्कासित
किया जाता था. नाजी जर्मनी ने तो उनको चुन-चुन कर मारा. कई होशियार लोग
अमेरिका भाग गए.भारत में पुर्तगालियों द्वारा जो कष्ट हुआ, उसके बाद कोई
राजनैतिक हलचल नहीं हुई. फिर भी, बाद में विदेशों से यहूदी बारी-बारी से नहीं
आए. जो पहले यहाँ बसे, वही मुख्यत: बढ़ते रहे. गोरे यहूदी जब पीढ़ियों तक
रहे, तब सहज ही उनकी स्थानीय लोगों से तरह-तरह की घनिष्ठता हो गयी. काले
यहूदी भी होने लगे. सन्तान के रूप में ही नहीं, मजदूरों के लिए कई स्थानीय
लोगों का धर्म-परिवर्तन भी यहूदी के रूप में किया जाता था. संख्या में कमी
के कारण यह आन्दोलन बड़ा व्यापक नहीं हुआ. गोरे यहूदी बड़े व्यापारी आदि
रहे, तो काले यहुदी उनके घरों पर नौकर थे. जिल्द-साजी आदि छोटे-मोटे पेशे
भी करते थे. वर्ण-विद्वेष यहाँ भी अपनी बत्तीसी दिखा रहा था. जब संख्याबल
बिलकुल नहीं रहा, तब दोनों ने समझौता कर लिया. अब परदेशी गिरजाघर में सब आते
हैं.आप गिरजाघर पहुँच गए हैं. यह देखने में जरूर छोटा है. मगर भीतर जाइए
और आपका दिल खुश होगा. पुरानी वास्तु-शैली पर बना हुआ यह गिरजाघर चार सौ
वर्ष से भी अधिक पुराना है. अन्दर एक बडा कक्ष है. इसकी गैलरी और मुँडेर पर
चमचमाती पीतल की छड़े कितनी खूबसूरत हैं! गैलरी में यहूदी महिलाएँ शनिवार को
प्रार्थना के लिए इकट्ठी होती हैं. वहाँ एक छोटा `पुलपिट' (प्रार्थना-स्थल)
है. कक्ष के बीच में भी पीतल के चमकते खम्भों-छड़ों से सुन्दर छोटा घेरा है,
उसे ही `पुलपिट' कहते हैं. यहीं खड़े होकर पुरोहित धर्मग्रन्थ पढ़ते हैं.
बीच में छत से टँगे कई रंगीन झाड़फानूस हवा में हिलते-हिलते बिना रोशनी
के भी रंगों का मेला दिखाते हैं. पर्यटकों के मन को मोहित करने वाली चीजों
में उल्लेख हैं इस भवन की फर्श और दीवार की चमचमाती बेलबूटेदार चीनी मोजाइक
ईटें. सैकड़ों वर्ष पुरानी ईंटें अब भी बिलकुल नयी-नयी-सी लगती हैं. दीवार
पर टँगा हुआ मोटा परदा आपको उत्सुक बनाता होगा. लीजिए, कर्मचारी उसे हटा रहा
है. उसके अन्दर हिब्रू भाषा में लिखा यहूदियों का धर्मग्रन्थ है. कर्मचारी
एक खुले पन्ने का नमूना दिखाता है. यह तो भेड़ के चमड़े पर लिखा है. ऐसी
ही प्राचीन पाण्डुलिपियाँ शायद हिब्रू में लिखी जातीं थीं. इनके दर्शन से
शायद भारत के पुराने भूर्जपत्रों का स्मरण आता है. यहीं विशाल कक्ष में
हिब्रू में छपे धर्मग्रन्थ की कुछ प्रतियाँ दर्शनार्थ रखी हैं. किसी जमाने
में स्कूल तथा कॉलेजों में पढ़ायी जानेवाली उपभाषाओं में हिब्रू का विशेष
उल्लेख रहता था. इसका मतलब यह कि यहूदियों की संख्या अच्छी थी और उनके लिए
हिब्रू पढ़ने की भी व्यवस्था थी. यह, परदेशी गिरजा सबसे ब़्अड़ा और अब बचा
हुआ अकेला गिरजा रहा. यहाँ दीवार पर लगे हुए पत्थर के तख्तों से पता लगता
है कि कई अन्य छोटे गिरजे भी थे, जो या तो नष्ट हो गए या यहूदी आबादी के
घटते-घटते बन्द कर दिए गए.
