<आ.ळ्.><ञ्.ठ्.><ख्रिस्ह्न  ' खुब्ह् शट्यन्ड्र><१९९०><आअल्मोर बोओक् ढेपोट्><आअल्मोर><७२ टो ७७><२८००><ख्रिस्ह्न ' खुब्ह - खुमउनि ळोक् खट्ह><ढ्हनन्जय् खुमर्>

इस दुर्गाथापा पट्ट के केन्द्र में अष्टभुजाधारी दुर्गा (छत्रवाली देवी) और
उसके वाहन दो सिंह चित्रित किये जाते हैं. दुर्गा के दाहिनी ओर कुमाऊं के
चौधरियों की कुल-देवी कोट-कांगड़ा, बाई ओर ज्वाला देवी तथा नीचे द्वारपाल
चित्रित करते हैं.
निचले बाएं कोने पर नौ सिर अट्ठारह हाथ और पांव की आकृति द्वारा नवदुर्गा बनाई
जाती है. इस आकृति के दाहिनी ओर पुन्यागिरि देवा तथा बांई ओर दूनागिरि देवी की
आकृतियाँ चित्रित की जाती हैं.
नवदुर्गा की आकृति के ऊपर दुर्गा का प्रतीक मंत्र बनाया जाता है जिसमें
एक-दूसरे को काटते दो त्रिभुज बारह कमल दलों द्वारा बने वृत्त के अन्दर बनाये
जाते हैं तथा चारों कोनों पर स्वास्तिक. यंत्र के दाहिनी ओर ऊपर भुजावली
देवता तथा नीचे देवी यंत्र दर्शाये जाते हैं.
निचले दाहिने कोने पर नौ सिरों द्वारा "नवचण्डी" चित्रित की जाती है. इसके ऊपर
एक दूसरे को काटते त्रिभुजों द्वारा भगवती अथवा देवी का प्रतीक यंत्र बनाया
जाता है. इसके ऊपर "चौमुण्डा" नामक यंत्र बनाया जाता है जिसके चारों कोनों पर
चार सिर होते है.
पट्टे के बीच की दूसरी पंक्ति में ऊपर से जुड़वा बहिनें अन्यारी और उजाली
देवियां हाथ जोड़े रात और दिन की प्रतीक, स्वास्तिकों से निर्मित खोरिया, राम व
लक्ष्मण, छ: सिरों द्वारा प्रदर्शित दुर्गा रहती है. ऊपर पहली पंक्ति में बाएँ
से घंटी के ऊपर सूर्य, लक्ष्मी, व लक्ष्मीपति विष्णु, ब्रह्मा व सरस्वती,
भोलानाथ दाहिनी और घोड़े की रास पकड़े, गोलानाथ बाँई ओर घोड़े को लिये,
बाला-बर्मी, लमकुरा, रिधि, गणेश व चूहा वाहन, इनके ऊपर शुक-सारंग और सबसे ऊपर
चन्द्रमा रहता है.
नवदुर्गा चौकी (नव-स्वस्ति):
(दुर्गा पूजा) यह ऐपण विशेषत: देवी-पूजन के समय गेरू बिस्वार से बनाया जाता है.
वैसे कुमाऊं में अधिकांशत: पूजा आदि में यही चौकी बना लेते हैं. जिन्हें अन्य
देवी-देवताओं की चौकी बनानी नहीं आती वे लोग प्राय: "नव-स्वास्ति" की चौकी ही
बना लेते हैं. घरों में पूजा-स्थान पर भी प्राय: यही चौकी बनाते हैं. इसमें यह
नौ बिन्दुओं द्वारा निर्मित की जाती है. इसमें इन नौ बिन्दुओं की समान्तर
रेखाओं के आधार पर नौ पंक्तियां बना कर इन्हें इस प्रकार आपस में मिलाया है कि
उससे नौ स्वस्तिकों का निर्माण हो जाता है. इसीलिए इसे "नव-स्वस्तिक" कहा
जाता है जो नव-दुर्गा के प्रतीक रूप होते हैं. कई बार इन बिन्दुओं को इस
प्रकार भी मिलाया जाता है जिससे केवल पाँच स्वास्तिकों का ही निर्माण होता है.
(इन स्वास्तिकों को कुमाऊं में खोरिया अथवा "खेड़िया" कहा जाता है. इन नव
स्वास्तिकों को एक वर्ग द्वारा आवेष्टित कर बाहर अष्ट कमल दल भी बनाया जाता है
व फिर उसके चारों ओर सुन्दर अलंकरणों से इसे सजा दिया जाता है. जैसा कि
प्रत्येक ऐपण में किया जाता है).
नवदुर्गा के ये रूप जयन्ति, मंगला, दुर्गा, काली, भद्रकाली, नवदुर्गा, शिवा,
धात्री, स्वाहा, दुर्गा, क्षमा, स्वध्रा कपालनी के नाम से जाने जाते हैं. नव
दुर्गा को नव-स्वास्तिक रूप में "दुर्गा-थापा" में भी अंकित किया जाता है.
दुग्रा सप्तशती में नव दुर्गाओं के नाम ये हैं:- (१) शैलपुत्री, (२)
ब्रह्मचारिणी, (३) चन्द्र घंटा, (४) कूष्मोंडा, (५) स्कंदमाता, (६) कात्यायनी,
(७) कालरात्रि, (८) महागौरी, (९) सिद्धदात्री.
(२) कृष्ण जन्माष्टमी:
जन्माष्टमी भारत का महत्वपूर्ण पर्व है. हिन्दू लोग इस पर्व को बड़े उत्साह से
मनाते हैं. कुमाऊं में भी जन्माष्टमी का पर्व मनाया जाता है. अधिकांशत: लोग इस
दिन व्रत रखते हैं. पूजा के निमित्त कृष्ण जीवन से संबंधित पट्ट-चित्र बनाये
जाते हैं. प्रारम्भ में ये चित्र दीवारों पर बनाने की प्रथा थी. परन्तु फिर बाद
में ये कपड़े व कागज आदि पर बनाये जाने लगे. आजकल तो लोग बाजार से ही छपे हुए
पट्ट ले आते हैं और पूजा कर लेते हैं. हाथ से बने जो पट्ट-चित्र उपलब्ध हुए हैं
अधिकांशत: उनमें रंगों से कृष्ण की जन्म से संबंधित घटना, कृष्ण की माखनलीला,
वनमें गायों का चराना, कृष्ण व गोपियों की लीला, कृष्ण-राधा की श्रृंगारिक
मुद्रा,यमुना में टोकरी को ले जाते हुए वासुदेव, कालिया-दमन, गिरि गोवर्धन को
उठाते हुएदृश्य तो अंकित किये ही हैं, इसके अतिरिक्त बारह अवतारों का भी अंकन
इनमें किया गया है. शिव-पार्वती, गणेश-सिद्धि, शेषशायी विष्णु, ब्रह्मा व उनकी
पत्नी,महालक्ष्मी आदि का अंकन भी इनमें किया गया है. दो पट्ट-चित्र उपलब्ध हुए
हैं दोनों की कला-शैली में बहुत भिन्नता है. एक चित्र में शैली बहुत परिपक्व
दिखाई देती है. दूसरी में आकृतियों के अंकन में बाल-सुलभता दिखाई देती है.
परन्तु दोनों ही में घटनाओं अथवा दृश्यों का विभाजन स्पष्टता लिए हुए हैं.
दूसरा पट्ट चित्र कुमाऊंनी लोक कला के अधिक निकट दिखाई देता है. क्योंकि उसमें
आकारों की अभिव्यक्ति अन्य पट्ट-चित्रों में अंकित आकारों से समानता रखते हैं.
जैसे - गणेश व लक्ष्मी की आकृति व अन्य देवी-देवताओं की आकृतियाँ, कुमाऊंनी
ऐपण में अंकित की जाने वाली चौकी के स्वरूप, सूर्य व चन्द्रमा की आकृतियों का
अंकन, मुकुटों का अंकन आदि इस दृष्टि से लिया जा सकता है. इन चित्रों को देखकर
ये अवश्य स्पष्ट होता है कि पूजा की दृष्टि से अंकन की भावना या धार्मिक भावना
व अभिव्यक्ति कलात्मकता की तुलना में अधिक प्रधानता लिये हैं.
(३) गिरि-गोवर्धन पूजा :
कुमाऊं में गोवर्धन पूजा को भी बहुत महत्व दिया जाता है. कार्तिक शुक्ल प्रथम
को भगवान श्री कृष्ण ने गोवर्धन पर्वत उठाकर इन्द्र के कोप से गोकुल की रक्षा
की थी. इससे संबंधित कथा का सार इस प्रकार है कि प्राचीन काल में जनता इन्द्र
की पूजा किया करती थी और इन्द्र भगवान को भोग लगाने के लिए तरह-तरह के पकवान व
मिठाइयाँ बनाई जाती थी. भगवान इन्द्र इनको ग्रहण करते हुए और प्रसन्न होकर
लोगों का कल्याण करते थे. एक बार श्री कृष्ण अपने समस्त संगी ग्वालबालों के साथ
गौवें चरा रहे थे. गायों को चराते हुए वे गोवर्धन पर्वत की घाटी में पहुँच गये.
वहाँ जाकर सब ग्वालबालों ने अपनी पोटली में से पकवान मिठाई निकाल कर खानी शुरू
की व फिर जंगल में जाकर लताओं को इकट्ठा कर एक मण्डप बनाना प्रारम्भ कर दिया.
श्री कृष्ण ने पूछा कि आज किस देवता का महोत्सव है ? इस पर ग्वालों ने उत्तर
दिया कि आज ब्रज में बड़ा भारी उत्सव होने वाला है. और घर-घर पकवान बन रहा है.
कृष्ण ने पूछा कि क्या यह किसी प्रत्यक्ष देवता का उत्सव है जो स्वयं आकर इस
पकवान का ग्रहण करते हैं ? यदि नहीं तो तुम लोगों के समान मूर्ख दूसरा नहीं है.
इस पर ग्वालों ने उत्तर दिया कि हे कृष्ण तुम्हें वृत्तासुर के मारने वाले तथा
समय पर वर्षा कर सुभिक्ष करने वाले इन्द्र की इस प्रकार निन्दा करना उचित नहीं
है. तब भगवान श्रीकृष्ण ने कहा-यह गोवर्धन पर्वत ही सुभिक्ष और वृष्टि को करने
वाला है. इसी की पूजा मथुरा और गोकुल के लोगों ने आज की है और हम लोगों का
हितकर्ता भी यही है. इसलिये मैं गोवर्धन की पूजा करना ही अधिक उचित समझता हूँ.
कृष्ण के वचन सुनकर सब लोगों ने इन्द्र की पूजा छोड़ दी और गोवर्धन की पूजा
करनी शुरू कर दी. श्री कृष्ण ने अपने आधिदैविक रूप से पर्वत में प्रवेश किया और
ब्रजवासियों के द्वारा चढ़ाये गये सब पदार्थों का भक्षण किया. जिस समय ब्रजवासी
गोवर्धन की पूजा कर रहे थे उसी समय नारद जी कहीं से घूमते हुए आ पहुंचे.
उन्होंने ब्रजवासियों से पूछा कि यह किस देवता को मनाया जा रहा है ? तब उन
लोगों ने कहा- गोवर्धन को. इतना सुनकर नारद जी इन्द्र लोक को गये व इन्द्र से
सब समाचार कह सुनाया. यह सुनकर इन्द्र बहुत क्रुद्ध हुए तथा लगातार प्रलयकाल के
सदृश मूसलाधार वृष्टि करने लगे, ब्रज की जनता व्याकुल हो गयी. वे सब
श्री कृष्ण के पास गये तब उन्होंने अपनी कानी अंगुली पर गोवर्धन पर्वत को धारण
कर लिया और सब ब्रजवासियों को उस पर्वत के नीचे स्थान दिया. यह कौतोहल देखकर
तथा ब्रह्मा जी के द्वारा श्रीकृष्ण की बात जानकर इन्द्र स्वयं आये और उनसे
क्षमाप्रार्थना की. इस प्रकार गोवर्धन पूजा कर कृष्ण ने इन्द्र के गर्व को चूर
कर दिया. तभी से अन्नकूट के दिन गोवर्धन पूजा के पर्व का प्रारम्भ हुआ.
कुमाऊं में गोवर्धन पूजा हेतु भी, यह बनाया जाता है. ये पट्ट बहुत कम लोग बनाते
हैं. आजकल हाथ से बने पट्ट चित्रों की संख्या तो बहुत ही नगण्य है. इसका
एकमात्र कारण है बाजार में छपे हुए चित्रों का उपयोग गोवर्धन पट्ट अधिकांशत:
लकड़ी की चौकी पर गेरू लीपकर बिस्वार से अंकित करते हैं. इसमें ऊपर के दोनों
कोने (जैसा कि कुमाऊं में बने सभी अंकनों में देखा जा सकता है) सूर्य व
चन्द्रमा की आकृतियों से युक्त हैं. इसके अतिरिक्त शिवलिंग शंख, घंट (घण्टी)
धूपैणी आदि की आकृतियाँ भी अंकित की गई हैं. गणेश व रिद्धि की आकृति भी बनी
है. श्रीकृष्ण को अपनी अंगुली पर गोवर्धन पर्वत लिये बनाया गया है. कृष्ण जिस
स्थान पर खड़े हैं उनके नीचे कुमाऊंनी ऐपण में बनने वाली चौकी अंकित की गई है.
यशोदा मक्खन निकालते हुए कृष्ण (बाल रूप में) माखन चुराते हुए अंकित किये गये
हैं. इसके अतिरिक्त घास चरती हुई गायें बनाई गई हैं व उन्हें काली कमली वाले
ग्वाल-बालों (जब ग्वालबाल काला कम्बल ओढ़कर गाय चराते हैं) को काला कम्बल ओढ़े
हुए इन गायों को चराते हुए अंकित किया गया है. बीच-बीच में "शिव-पीठ" खोड़िया
आदि चौकियाँ ऐपण से स्थान को भर दिया गया है. पट्ट को देखकर इतना स्पष्ट है कि
गिरि गोवर्धन की कथा अंकित नहीं की गई है, श्रीकृष्ण के जीवन को बताने का
प्रयास अधिक दिखाई देता है.
(४) वट-सावित्री व्रत :
यह व्रत समस्त भारतवर्ष में हिन्दू स्त्रियों द्वारा ज्येष्ठ कृष्ण की अमावस्या
को किया जाता है. इसे कई स्थानों पर "बरसात" नाम से भी जाना जाता है. इस व्रत
में वट-वृक्ष का पूजन होता है, जिसकी जड़ में ब्रह्मा, मध्य में विष्णु, ऊपरी
भाग में शिव तथा सर्पों में सावित्री का निवास माना जाता है तथा इस व्रत में
सावित्री-सत्यवान की कथा सुनी जाती है. इसी कारण इसे "वट-सावित्री व्रत" कहा
जाता है. यह व्रत सामान्यत: सौभाग्य की कामना से किया जाता है. पौराणिक
व्रत-विधान के अनुसार वट-वृक्ष की पूजा की जाती है व उसकी जड़ को जल से सींचा
जाता है. घर की दीवाल पर वट-वृक्ष का हल्दी अथवा चंदन से चित्र बनाकर उसकी पूजा
की जाती है और सत्यवान सावित्री की कथा कही जाती है. परन्तु कुमाऊं में
"वट-वृक्ष" की पूजा कर वहाँ सत्यवान-सावित्री व यमराज का पट्ट-चित्र बनाकर उनकी
पूजा करने का भी विधान है. कई लोग घर पर ही पट्ट-चित्र बनाकर उसकी पूजा करते
हैं. अधिकांशत: लोग कागज पर चित्र बनाकर या तो दीवार पर चिपका देते हैं या कई
लोग उसे फ्रेम करवा लेते हैं ताकि बार-बार ना बनाना पड़े. परन्तु अधिकांशत:
आजकल लोग बाजार से ही बने पट्ट-चित्र (कागज पर छपे) खरीद लाते हैं.
सत्यवान-सावित्री की जो पौराणिक कथा कही जाती है उसके अनुसार यह कथा इस प्रकार
है कि मद्र देश के नरेश अश्वपति बड़े दानी तथा धर्मात्मा पुरूष थे. सरस्वती के
वरदान से उनके एक पुत्री हुई जिसका नाम उन्होंने सावित्री रखा. अवस्था प्राप्त
होने पर सावित्री पिता की आज्ञा से वर खोजने निकली और वन में सत्यवान से
प्रभावित हो उन्हीं को अपना पति वरण किया. सत्यवान शाल्व देश के राजा धूमत्सेन
तथा रानी शैव्या का पुत्र था. धूमत्सेन के अंधे हो जाने तथा मंत्रियों के
षडयंत्र से राज्यच्युत होने पर वे पुत्र के साथ वन में रहने लगे थे. जब
सावित्री ने इन्हें वरण कर पिता के पास वापस लौट आई, उस समय नारद जी राजा
अश्वपति के पास बैठे राजकन्या के विवाह की चर्चा कर रहे थे. नारदजी के पूछने पर सावित्री ने बतलाया कि उसने "सत्यवान का वरण किया है. नारद जी ने राजा से कहा
कि सत्यवान रूप, गुण, विद्या आदि सभी में सत्पात्र हैं पर केवल दु:ख इस बात का
है कि उसकी आयु केवल एक वर्ष ही शेष रहती है. यह सुनते ही राजा अश्वपति ने
निराश हो सावित्री से दूसरे वर को चयन करने के लिए कहा. पर सावित्री अपने हठ
पर रही तब अपनी पुत्री को लेकर वन मे राजा धूमत्सेन से भेंट करने गये. सारी
बात जानने के बाद धूमत्सेन ने भी अपनी स्वीकृति दे दी और सत्यवान सावित्री
परिणय सूत्र में बँध गये. सावित्री वहीं वन में सत्यवान के साथ रहने लगी.
सावित्री को नारद जी की बात स्मरण थी. वर्ष पूरा होने के दो दिन पहले से ही
उसने व्रतोपवास आरम्भ कर दिया और तीसरे दिन पितर लोगों तथा देवताओं का पूजन
किया. जब सत्यवान उस दिन लकड़ी काटने को चले तब वह भी अपने सास व ससुर से
आज्ञा लेकर साथ गई. वन में लकड़ी काटते समय ही सत्यवान के माथे में दर्द होने
लगा और क्रमश: वह पीड़ा बढ़ते हुए मरण-कष्ट सी हो गई. उसी समय सावित्री ने
साक्षात् यमराज को सामने खड़े देखा. यमराज सावित्री को ईश्वरीय नियम बतलाकर
तथा सत्यवान के जीव को लेकर जब दक्षिण को चले तब सावित्री ने भी उनका अनुसरण
किया. बहुत दूर जाने पर जब यमराज ने सावित्री को पीछे आते देखा तब वे सावित्री
से बोले जहाँ तक मनुष्य का गम्य है वहाँ तक तुमने पति का साथ दिया अब आगे जाना
मानव शक्ति से परे है अत: तुम लौट जाओ. सावित्री अपने हठ पर रही पत्नी धर्म को
निभाने वाली सावित्री से प्रसन्न हो कर यम ने उससे कहा तुम सत्यवान के जीवन
को छोड़कर जो चाहे माँग लो -
इस पर सावित्री ने सास-ससुर की नेत्र ज्योति लौट आने का वर माँगा. उसके बाद भी
यमराज का अनुसरण न छोड़ा ऐसा करते-करते यमराज ने उसे ससुर के राज्य लौटने का
वर, उसके पिता को सौ पुत्रों का भी वर दे दिया. फिर भी अनुसरण करते देख
उन्होंने कहा एक वर और मांग लो. सावित्री ने कहा मुझे अपने सास-ससुर के अंतिम
संस्कार करने के लिये सौ पुत्रों का वर दीजिए - यमराज ने तथास्तु कहा - फिर भी
सावित्री अनुसरण करती रही तब यमराज ने कहा अब क्यों अनुसरण कर रही हो. तब
सावित्री ने तुरन्त कहा कि आप ही ने तो मुझे सौ पुत्रों का वर दिया है, पति के
बिना कैसे पुत्र की प्राप्ति होगी पति को तो आप लिये जा रहे हैं. यह बात सुनकर
धर्मराज चकित हो उठे और सत्यवान के जीव को लौटाने के लिये विवश हो गये.
सावित्री ने यमराज को शाष्टांग प्रणाम किया और शीघ्र ही वहाँ लौट आई जहां
सत्यवान का शरीर पड़ा था. कुछ देर बाद सत्यवान चैतन्य हो उठ बैठे और अपने
राज्य में लौटकर सुख पूर्वक जीवन बिता स्वर्ग लोक को सिधारे.
इस कथा से संबंधित कुमाऊं में जो पट्ट-चित्र उपलब्ध हुए हैं उनमें कथा से
संबंधित सभी घटनाओं का उल्लेख अंकित किया गया है. इन पट्ट-चित्रों की अंकन शैली
में विभिन्नता स्पष्ट रूप से देखी जा सकती है. कुछ में केवल रेखांकन से ही
पूरी कथा को चित्रित कर दिया गया है तो कुछ में रंग भर कर कथा चित्रण किया गया
है. फिर भी इनमें कुछ तत्व समानता रखते हैं जो विशिष्ट रूप से कुमाऊंनी कला के
द्योतक कहे जा सकते हैं. उदाहरणार्थ यह पट्ट-चित्रों में ऊपरी कोनों में सूर्य
व चन्द्रमा की आकृति बनी है. तथा सबसे ऊपरी पैनल में गणेश-रिद्धि, ब्रह्मा व
उनकी पत्नी, शिव-पार्वती आदि देवी-देवताओं की आकृतियाँ बनाई गयी हैं.फिर
कथा-चित्रण किया गया है. रिक्त स्थानों में कुमाऊंनी ऐपण खोड़िया आदि अंकित
किये गये हैं.
इनमें शुसारिंग की आकृति भी देखी जाती है. कथा-चित्रण का कोई निश्चित क्रम नहीं
है. कहीं भी किसी भी घटना को अंकित कर दिया गया है. चित्र भूमि का विभाजन
इन्हीं घटनाओं से दिखाई पड़ता है. परन्तु उसमें भी यह आवश्यक नहीं है कि
आकारों की समानता से पैनल विभाजित किये गये हों. इन घटनाओं में मुख्य रूप से
सावित्री का वन में जाना, सत्यवान का लकड़ी काटना, सत्यवान-सावित्री का विवाह,
सावित्री द्वारा सत्यवान को गादी में लिटाये हुये, वृक्ष व उस पर बैठे जुड़वां
तोतों की आकृतियाँ (जो कुमाऊं में शुभ-मंगल के प्रतीक रूप में प्राय: बनाई
जाती है),यमराज का भैंसे पर आना व सत्यवान को ले जाना, व सावित्री द्वारा उनका
पीछा करना आदि अंकित किये गये हैं.
(५) नाग-पंचमी/ऋषि पंचमी:
हिन्दू त्यौहारों के अनुसार ये दोनों पर्व अलग-अलग तिथि को मनाये जाते हैं. नाग
पंचमी श्रावण शुक्ल पंचमी को तथा ऋषि पंचमी भाद्रपद शुक्ल पंचमी को मनाया जाता
है. पर कुमाऊं में नाग पंचमी को ऋषि पंचमी के दिन ही मनाया जाता है. इसे यहाँ
"बिस्ण पंचमी" भी कहते हैं. इस दिन सप्तर्षियों का अरून्धती-सहित पूजन होता है.
इस दिन नागों की भी पूजा होती है. इस दिन हल से उत्पन्न अन्न का निषेध होता
है.
ऋषि पंचमी की कथा से संबंधित कोई पट्ट-चित्र यहाँ उपलब्ध नहीं होता. नाग पंचमी
से संबंधित अंकन यहाँ प्राचीन काल में स्त्रियांॅ बनाती थीं, परन्तु एक भी चित्र
ऐसा उपलब्ध नहीं हो पाया है. पुराणों में भी इस दिन दीवाल पर गोबर, या हल्दी
अथवा चंदन से सूर्य बनाकर उसकी पूजा का विधान है. परन्तु कुमाऊं में आजकल
पट्ट-चित्र बाजार से बना बनाया ही खरीदकर चिपका देते हैं.
(६) शिव-रात्रि :
फाल्गुन कृष्ण चतुर्दशी (१४) को महाशिवरात्रि का उत्सव सारे भारत वर्ष में
मनाया जाता है. कुमाऊं में तो "शिव" की आराधना को बहुत मान्यता दी गई है.
इस दिन भी गेरू व बिस्वार से "शिव-पीठ" बनाई जाती है. जिसका वर्णन आगे दिया है.
(७)रक्षा-बन्धन :
कुमाऊं में इसे श्रावणी भी कहा जाता है. रक्षाबंधन से अधिक इस दिन यज्ञोपवीत
संस्कार का महत्व अधिक होता है और उसी से संबंधित जनेऊ (ऐपण) "नवग्रह वेदी" आदि
का अंकन होता है जिनका विवरण आगे यज्ञोपवीत संस्कारों के अंकन के अन्तर्गत दिया
गया है.
