<शोचिअल् श्चिएन्चे><फ्स्य्च्होलोग्य्><खिर्टि श्तरोओप् षतट्><फरमनोविग्यन्><१९८४><णटिओनल् फुब्लिस्हिन्ग् ःओउसे><णेत् ढेल्हि><१२२ टो १२७><२०७४><खिर्टि षतट्-फरमनोविग्यन्>

अतिजीवन के साक्ष्य
लौटी हुई मृतात्माओं के अनुभव
मानव-इतिहास के प्रारंभ से लेकर आज तक विश्व के सभी देशों में, जीवन के
लगभग सभी क्षेत्रों से संबंधित, सभी प्रकार के व्यक्तियों ने ऐसे असंख्य
अनुभवों का वर्णन किया है, जिसमें यह मान्यता निहित होती है कि मृत्यु के
बाद भी मनुष्य, संभवत: अन्य प्राणी भी, किसी न किसी रूप में लौटकर इस लोक
के प्राणियों को प्रभावित कर सकते हैं.
सामान्य भाषा में इन्हीं कथित लौटी हुई मृतात्माओं को `भूत', `प्रेत' या
`रूह' आदि शब्दों से संबोधित किया जाता है.
निस्संदेह, सामान्यत: वर्णित किये जाने वाले सभी अनुभव प्रामोणिक नहीं
होते; लेकिन, अच्छी तरह जांच-पड़ताल करने के बाद विश्वसनीय पाये गये
वृत्तांतो की भी कमी नहीं है.
एक बहुत ही बड़ी मात्रा में इस प्रकार के अनुभवों का अध्ययन करने पर
सर्वप्रथम जिस विशेषता पर हमारा ध्यान जाता है वह है इनकी `विविधता'.
मात्र एक `तीव्र शीत लहर' की अनुभूति से लेकर हमें ऐसे अनुभवों तक का
विवरण मिलता है, जिनमें कथित मृतात्मा ने एक पूर्णत: सशरीर जीवित प्राणी
के समान सभी प्रकार की मानवीय क्रियाओं को कर सकने की क्षमताओं का
प्रदर्शन किया है. कभी ये मात्र मानव शरीर के आकार के अनुसार एक
धुंधली-सी आकृति के रूप में देखी गई है, तो कभी इन्हें अपने पूरे
परिधानों सहित देखा, सुना व स्पर्श तक किया गया है.
ऐसे अनेक विवरण हैं, जिनमें इन्हें किसी स्थान विशेष पर और कभी-~कभी किसी
विशिष्ट समय पर ही एक अथवा अनेक व्यक्तियों द्वारा देखा गया है. देखने
वाले कभी एक साथ बहुत-से व्यक्ति थे तो कभी पृथक्-पृथक् रूप से, बिना
किसी प्रकार की पूर्व-सूचना के भी, अनेक व्यक्तियों ने इन्हें देखा है.
इन स्थानों को प्राय: `भुतहा' कहा जाता है.
इन `भुतहा' स्थलों पर देखे जाने वाले कथित भूल प्राय: `अभौतिक' हुआ करते
हैं. इनके आर-पार स्पष्टत: देखा जा सकता है, अर्थात ये पारदर्शी होते ही.
इनकी न तो कोई छाया पड़ती है, न ही दर्पण में इसका प्रतिबिंब उभरता है.
कैमरे के लैंस पर भी इनका कोई प्रभाव नहीं पड़ता. ये आकृतियां प्राय: एक
ही प्रकार की कुछ क्रियाएं करती दिखाई देती हैं. अनेक बार, किसी भी दर्शक
की उपस्थिति से पूर्णत: अप्रभावित ये अपने ही कार्यों में पूरी तरह
व्यस्त दिखलाई देती हैं. कभी ये अचानक ही दिखाई देती हैं और दूसरे ही पल,
कभी-कभी धीरे-धीरे लुप्त हो जाती हैं. ये किसी ने न तो अपने आप कोई बात
करती हैं न ही सम्बोधित करने पर कोई उत्तर देती हैं. भौतिक
वस्तुओं--दरवाजों, टेबुल-कुर्सियों आदि का भी इनके लिए मानो कोई आस्तित्व
नहीं होता. ये बंद दरवाजों से होकर भी इस तरह गुजर जाती हैं, मानो उनका
कोई आस्तित्व ही न हो. संक्षेप में, अपने आस्तित्व के आभास के अति-~रिक्त
न तो ये किसी को प्रभावित करती हैं, न ही किसी से प्रभावित होती प्रतीत
होतीं हैं.
किसी स्थान विशेष से संबंधित, अनेक साक्षियों द्वारा प्रमाणित विवरण
परामनोवैज्ञानिक साहित्य में `मोर्टन घोस्ट' के नाम से सुविख्यात हैं.
सर्व-~प्रथम यह सोसाइटी की प्रोसीडिंग्ज के आठवें भाग में प्रकाशित हुआ
था. बाद में अनेक ग्रंथों में इसका विवरण व विवेचन प्रस्तुत किया गया है.
इस प्रकरण की मायर्स को सर्वप्रथम सूचना १८८४ में प्राप्त हुई थी.
तत्पश्चात् स्वयं मायर्स ने अनेक संबंधित व्यक्तियों से पूछताछ की.
मायर्स लिखते हैं: "सभी साक्षियों द्वारा देखी अथवा सुनी गई प्रघटनाएं
बहुत समान-से लक्षणों वाली थीं-- अनेक बार उन अवसरों पर भी, जबकि
अनुभवकर्ताओं में इसके बारे में परस्पर किसी तरह की बातचीत नहीं भी हुई
थी."
सारे प्रकरण की मुख्य साक्षी कुमारी आर. सी. मोर्टन (मोर्टन परि-~वर्तित
उपनाम है) थीं जिन्होंने कि विवरण प्रकाशित कराया था. विवरण लिखने के समय
वे चिकित्सा अध्ययन में संलग्न थीं. इनके बारे में टिरिल ने लिखा है कि
जिस प्रकार से उन्होंने सारा विवरण प्रस्तुत किया है उससे वे एक
`संतुलित', वैज्ञानिक' व `अंधविश्वासीय भयों' से मुक्त मस्तिष्क वाली
युवती प्रतीत होती हैं.
मकान व उसके बाग का वर्णन करने के बाद कुमारी मोर्टन ने अपनी रिपोर्ट में
१८६० में बने इस मकान के पहले निवासी मि. `एस' के बारे में विवरण देते
हुए लिखा है कि उनकी पत्नी, जिसे वे बहुत प्यार करते थे, की मृत्यु इसी
मकान में हुई थी. इसका गम उन्होंने शराब में डुबोने का प्रयास किया. दो
वर्ष बाद उन्होंने दूसरा विवाह किया. दूसरी पत्नी उनकी पीने की आदत नहीं
सुधार सकी, वरन् स्वयं भी पीने लगी. दोनों में अक्सर ही झगड़ा-फसाद होता
रहता था. १४ जुलाई १८७६ में मि. `एस' का भी देहांत हो गया, लेकिन उसकी
दूसरी पत्नी कुछ माह पूर्व उन्हें छोड़कर चली गई थी. करीब दो वर्ष बाद,
२३ सितंबर १८७८ को उसकी भी मृत्यु हो गई.
यह पृष्ठभूमि है उस भुतहा मकान की.
अप्रेल १८८२ में कुमारी मोर्टन के पिता ने पट्टे पर मकान ले लिया और
उसमें सपरिवार रहने लगे. उसी वर्ष जून माह से कुमारी मोर्टन और फिर बाद
में १८८९ तक अनेक व्यक्तियों ने वहां एक महिला के भूत को देखा व सुना.
१८८६ तक तो भूत इतना ठोस व सजीव-सा लगता था कि उसे अनेक बार एक बिल्कुल
जीवित व्यक्ति समझा गया. बाद में उसका आकार क्षीण पड़ता चला गया.
एक शाम की बात है, कुमारी मोर्टन लिखती हैं, जैसे ही वे अपने कमरे में
पहुंचीं, उन्हें दरवाजे पर किसी की आहट सुनाई दी. उन्होंने दरवाजा खोलकर
देखा वहां कोई नहीं था. कुछ दूर आगे चलने पर उन्होंने काले वस्त्रों में;
सीढ़ियों के ऊपरी छोर पर खड़ी एक लंबी महिला की आकृति देखी. "कुछ क्षण
बाद", कुमारी मोर्टन लिखतीं हैं, "वह सीढ़ियों से नीचे उतर गई. मैं भी
उसके पीछे-पीछे कुछ दूर तक गई, इस जिज्ञासा से कि वह कौन हो सकती है.
मेरे पास मोमबत्ती का छोटा-सा टुकड़ा था, वह अचानक बुझ गया. और फिर कुछ
भी न देख पा सकने के कारण मैं अपने कमरे में लौट आई." आकृति के काली
पोशाक का वर्णन करते हुए कुमारी मोर्टन लिखती हैं कि वह किसी मुलायम गर्म
कपड़े की बनी हुई थी. यह अनुमान उन्होंने आकृति के चलने पर वस्त्रों की
सरसराहट के आधार पर लगाया था. यहां यह बात महत्त्वपूर्ण है कि आकृति के
वस्त्र ही मात्र दिखलाई नहीं दिये, उनकी सरसराहट भी सुनाई दी. "महिला का
चेहरा उसके दायें हाथ में पकड़े एक रूमाल से ढका हुआ था. उस समय मैं केवल
इतना ही देख सकी थी, लेकिन अन्य अवसरों पर जब मैं उसे निकट से देख
सकी--मैंने उसके रूमाल के बाईं ओर के ऊ परी भाग को, व उसके ऊपर कुछ बातों
को देखा. उसका बायां हाथ आस्तीन से व उसके वस्त्रों की सलवटों में छुप-सा
गया था."
कुमारी मोर्टन की यह भाषा विज्ञान की वस्तुनिष्ठता को अभिव्यक्त करती है.
यदि यह लिखा जाता कि "महिला ने दायें हाथ में एक रूमाल को पकड़-कर अपना
चेहरा छुपा रखा था." तो यह विवरण `वस्तुनिष्ठ' नहीं रहता. स्पष्टत:
व्यक्ति में जो देखा और व्यक्ति ने जो उसका अर्थ अपनी ओर से लगाया, इसमें
अंतर किया जाना चाहिए.
यह महिला विधवाओं के शोक-वस्त्रों में अनुमानित की गई क्योंकि उसके दोनों
हाथों पर विधवाओं द्वारा पहने जाने वाले `कफ' दिखलाई दिये थे.
१८८२ से १८८४ तक कुमारी मोर्टन ने इस आकृति को कोई आधा दर्जन बार और
देखा. इस दौरान अपने इन अनुभवों का जिक्र उन्होंने केवल अपनी एक मित्र के
अलावा और किसी से नहीं किया. इस मित्र ने भी अन्य किसी व्यक्ति से उसकी
चर्चा नहीं की. इन दो वर्षों में, कुमारी मोर्टन की जानकारी में, केवल
तीन बार और, यह आकृति किसी अन्य व्यक्ति को दिखाई दी थी.
२१ जुलाई, १८८४ की एक घटना का विवरण देते हुए कुमारी मोर्टन ने लिखा है
कि वे अपने पिता व बहिन के साथ अपने ड्राइंग रूम में बैठी कुछ पढ़ रही
थीं. कुछ मिनटों बाद उन्होंने देखा कि वह आकृति खुले हुए द्वार से अंदर
आई और पूरे कमरे को पार करके कुमारी मोर्टन के पीछे खिड़की के पास स्थिर
हो गई. कमरे में उपस्थित किसी भी अन्य व्यक्ति ने उसे नहीं देखा. वह करीब
आधा घंटे वहीं रही और फिर दरवाजे की ओर बढ़ी. कुमारी मोर्टन ने पुस्तक
लाने का उपक्रम करते हुए उसका पीछा किया. वह आकृति हॉल से गुजरकर बाग के
दरवाजे पर पहुंची और फिर लुप्त हो गई.
कुमारी मोर्टन ने कई बार (कुछ समय बाद मिलने पर हर बार) इस बात का प्रयास
किया कि महिला उनसे कोई बातचीत करे. लेकिन अनेक बार ऐसा तो हुआ कि प्रश्न
सुनकर आकृति रुकी और ऐसा प्रतीत हुआ कि मानो वह कुछ बोलना चाहती है,
लेकिन वास्तव में वह कभी बोली नहीं. अनेक बार उसे छूने का प्रयास किया
गया, लेकिन वह हमेशा एकदम पीछे हट गई और उसे कभी स्पर्श नहीं किया जा
सका.
कुमारी मोर्टन ने सीढ़ियों पर आरपार बहुत-से धागे बांध दिये---लेकिन
दोनों बार, जब उन्होंने उसे उतरते देखा, उसकी पूरी सीढ़ियां उतर जाने के
बाद भी धागों को ज्यों का त्यों बंधा पाया.
१८८४ से १८८९ तक कम से कम एक दर्जन व्यक्तियों ने इस आकृति को देखा और
उसके पदचाप सुनने वालों की संख्या तो बीस से भी ऊपर पहुंच गई. जैसा हम
पहले कह चुके हैं, इनमें से कई व्यक्तियों ने बिना पहले इस आकृति के
दिखाने या सुने जाने की बात जाने, स्वतंत्र रूप से उसके दिखने या सुनाई
देने का वर्णन किया.
आकृति एक से अधिक व्यक्तियों को कभी भी एक साथ दिखाई नहीं दी--यद्यपि एक
बार यह अवश्य हुआ कि कुमारी मोर्टन की चार बहिनों ने, कुछ ही अंतराल से
एक के बाद एक ने, उसे विभिन्न दूरियों पर बाग को पार करते देखा. उसके
पदचाप अवश्य कई लोगों ने, एक बार पांच व्यक्तियों ने एक साथ सुने. सभी
व्यक्तियों ने, जिन्हें आकृति दिखलाई दी, समान-से विवरण दिये. पदचापों का
भी एक-से विवरण दिया. इनकी ध्वनि एक विशेषता लिए हुए वर्णित की गई--"जैसे
कोई छोटे-छोटे जूते पहने लिनोलियम पर जल्दी-जल्दी चल रहा हो." मोर्टन
परिवार में इस तरह की पदचाप वाला कोई भी व्यक्ति नहीं था. नौकर भी सभी एक
के बाद एक बदल दिए गये, लेकिन घटनाएं सभी तरह होती रहीं.
सामान्यत: आकृति सीढ़ियों के ऊपरी सिरे पर दिखलाई देती थी, फिर वह
सीढ़ियां उतरती, ड्राइंगरूम में जाती, वहां कुछ देर खिड़की के पास स्थिर
रहती, फिर हॉल व बाग को पार करते हुए बाग के दरवाजे पर लुप्त हो जाया
करती थी.
मनुष्य ही नहीं कुत्ते तक इस आकृति से प्रभावित पाये गये. एक कुत्ते को
रसोई घर में अनेक बार अकारण ही अत्यंत भयभीत अवस्था में पाया गया. एक
अन्य कुत्ता एक बार अचानक सीढ़ियों की और दौड़ा जैसे किसी अदृश्य को
देखते हुए पूंछ हिलाता, कूदता व घुर्राता रहा. कुछ देर बाद वह पीछे हटकर,
टांगों में अपनी पूंछ दबाये सोफे के नीचे दुबक गया.
कुमारी मोर्टन व अनेक अन्य साथियों द्वारा प्रस्तुत उपरोक्त विवरण का
विवेचन करने पर हमारा ध्यान कुछ अन्य विशेषताओं की ओर भी जाता है. एक तो
इस प्रकरण में हम देखते हैं कि वर्णित आकृति में `भौतिक' व `अभौतिक'
दोनों प्रकार के तत्त्वों का सम्मिश्रण मिलता है. जहां तक उसके एकदम सजीव
वास्तविक प्राणी जैसे लगने (कुछ लोगों ने तो पहली बार मिलने पर उसे
पूर्णत: वास्तविक ही माना), पदचाप उत्पन्न करने, वस्त्रों की सरसराहट
होने व रोशनी के अनुरूप दिखने, अंधेरा होने पर दिखाई न देने आदि का संबंध
है, ये निस्संदेह उसके भौतिक आस्तित्व की ओर संकेत करते हैं. साथ ही उसके
देखते-देखते आंखों के सामने ओझल हो जाने, उपस्थित सभी व्यक्तियों को न
दीखने, दरवाजों के बंद होने पर भी दिखाई देने व धागों को बिना प्रभावित
किये गुजर जाने आदि के विवरण यह दर्शाते हैं कि उसका अस्तित्व अभौतिक था.
एक दूसरी बात जो हमारा ध्यान आकर्षित करती है वो यह है--इस पूरे प्रकरण
में अधिकतर लक्षण ऐसे हैं जिनके कारण इसे स्थानिक भूतों के साथ वर्गीकृत
किया जा सकता है. लेकिन साथ ही कुछ इनसे भिन्न लक्षण भी इसमें हैं.
स्थानिक भूत प्राय: किसी निश्चित स्थान पर कुछ निश्चित प्रकार की
क्रियाएं करते देखे या सुने जाते हैं. वे प्राय: अपने आप में खोये से
रहते है. न तो स्वयं भौतिक परिवेश में कोई परिवर्तन करते हैं न ही उनसे
प्रभावित होते हुए प्रतीत होते है. इस प्रकरण में भी हम देखते है कि
आकृति प्राय: सीढ़ियों के ऊपर प्रकट होती थी, फिर सीढ़ियां उतरकर ड्रांइग
रूम में जाकर खड़की के पास बाग का रास्ता पार करके उसके दरवाजे पर लुप्त
हो जाती थी. वह कभी किसी से बोली भी नहीं और न ही उसने भौतिक परिवेश में
कहीं कोई परिवर्तन किया. लेकिन हम देखते हैं कि आकृति कई बार प्रश्न करने
पर चलते-चलते रुक जाती थी, और कुछ बोलने हेतु प्रयत्न करने का आभास भी
देती थी. साथ ही छूने का प्रयत्न करने पर एकदम परे हट जाती थी. इसका अर्थ
हुआ कि वह नितांत अप्रभावित नहीं रहती थी. इसी प्रकार उसका सीढ़ियों पर
उतरना व रास्तों पर चलना आदि बातें यह दर्शाती हैं कि भौतिक परिवेश से भी
अप्रभावित नहीं रहती थी.
इसके पूर्व कि इस प्रकरण की व्याख्या करने का प्रयत्न किया जाये,
वैज्ञा-~निक दृष्टि से इस पूरे प्रकरण की `विश्वनीयता' को आंकना आवश्यक
है.
विश्वनीयता के संदर्भ में हमें इस ओर ध्यान देना होगा कि सारा विव-~रण
१८९२ में लिखा गया था जबकि घटनाक्रम १८८२ से १८८९ तक हुआ था. घटना के
घटने व उसके लिपिबद्ध होने में इतना बड़ा अंतराल वैज्ञानिक दृष्टि से
विश्वसनीयता को कमजोर बनाता है. इस तरह यह बात भी महत्त्वपूर्ण है कि
१८८४ के बाद `आकृति' के देखे व सुने जाने की जानकारी कई व्यक्तियों को हो
गई थी, अत: बाद की घटनाओं का विवरण पूर्णत: सुझाव-मुक्त नहीं माना जा
सकता. तीसरी बात यह भी पाई गई कि--मि. `एस' के बाद व कैप्टन मोर्टन के
पूर्व उस मकान में रहने वालों ने इस प्रकार की किसी आकृति को देखने-सुनने
की किसी घटना का वर्णन नहीं किया. पृथक्-पृथक् विवरण यदि वे सभी उसी समय
लिपिबद्ध कर लेते, तो बाद में उनके मिलान करने पर ही यह निश्चित रूप से
कहा जा सकता था कि उन सभी ने एक-से विवरण वाली आकृति देखी थी, अथवा नहीं.
