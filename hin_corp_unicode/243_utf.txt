<ञिने आर्ट्स्><ंउसिच्><ःअन्ङि, आमेएक्><ऊस्टड् षजब् आलि ख्हन्><१९८२><षज्कमल् फ्रकस्हन्><णेत् ढेल्हि><३० - ३५><२०३०><ःअन्ङि, आ - ऊस्टड् षजब् आलि ख्हन् - ंऊ - औ>

गण्डाबन्दी
नरसिंहगढ़ से मुग़ल खाँ का परिवार देवास चला आया. नरसिंहगढ़ में राजा
प्रताप-~सिंह का राज्य था. रजब अली खाँ उस समय दस-ग्यारह साल के रहे
होंगे. देवास बड़ी पाँती के महाराजा कृष्णाजी राव पवार ने बालक रजब अली
खाँ का गाना सुना तो उनमें उन्हें अद्भुत प्रतिभा नज़र आयी. खुश होकर
बालक के लिए रोज़ाना छटाँक-भर घी और दो पराँठे राजमहल से दिये जाने का
आदेश उन्होंने दिया.
उस ज़माने में रजब अली खाँ के तीनों मामा, मगन खाँ, बबुले खाँ और यासीन
खाँ भी देवास में थे. महाराजा ग्वालियर से नाराज़ होकर गणपत गवई भी देवास
आ गये. उसी ज़माने में जयपुर, ग्वालियर, इन्दौर होते हुए मशहूर बीनकार
उस्ताद बन्दे अली खाँ भी देवास आ पहुँचे थे. देवास की एक गायिका
चुन्नाबाई उनकी शिष्या हो गयी थी.
देवास में सरदार गोपालराव दिघे छोटी पाँती के दरबार से सम्बद्ध थे. दिघे
साहब का बाड़ा बहुत बड़ा और शानदार था. सरदार दिघे बड़े मुहम्मद खाँ साहब
के शिष्य थे. उन्होंने बन्दे अली खाँ से सिफारिश की कि वे रज़ब अली खाँ
को अपने शिष्यत्व में स्वीकार करें. और बन्दे अली खाँ साहब राजी हो गये.
मुग़ल खाँ साहब ने अपने बेटे को उनके चरणों पर डाल दिया. और उस्ताद ने
गण्डा बाँध दिया. यह घटना १८८९ के लगभग घटी होगी. दिघे साहब ने रजब अली
खाँ साहब की गण्डा-बँधवाई की खुशी में देवास में बहुत शानदार जलसा किया
और जी खोलकर ख़र्च किया.
बन्दे अली खाँ साहब फकीराना तबीयत के आदमी थे. अपने-आपमें मस्त रहनेवाले.
१८३० के लगभग पैदा हुए होंगे. अपने युग के बहुत प्रतिष्ठित तन्तकार थे.
अब्दुल अज़ीज़ खाँ (विचित्र वीणा), इमदाद खाँ (विलायत खाँ के दादा),
सितार (मुराद खाँ), (बीन) वहीद खाँ (बीन) और रजब अली खाँ (बीन, ख़याल)
आदि युगप्रवर्तक संगीतज्ञ उनके शिष्य थे. बन्दे अली खाँ हद्दू खाँ के
दामाद थे.
विलायत हुसेन खाँ ने संगीतज्ञों के संस्मरण में उन्हें गुलाम जाकिर खाँ
का बेटा लिखा है. प्यारे लाल श्रीमाल ने मध्यप्रदेश के संगीतज्ञ में
दिल्ली के रहीम खाँ दाड़ी का पुत्र बताया है और लिखा है कि सदारंग के
बड़े प्रपौत्र निर्मल शाह से उन्होंने बीन सीखी थी. आचार्य वृहस्पति ने
खुसरो तानसेन और अन्य कलाकार में अम्बेटे के बहराम खाँ (१७७७-१८५२) का
शिष्य बताया है. जाकिरूद्दीन और अलाबन्दे के पिता के चचा थे बहराम खाँ.
ज़ाकिरूद्दीन और अलाबन्दे दोनों बन्देअली खाँ साहब के दामाद थे. भास्कर
राव बखले के जिक्र में आचार्यजी ने बन्देअली खाँ साहब को आलाप और तराने
के लिए विख्यात ठहराया है. वी. के. अग्रवाल ने ट्रेडिशन ऐण्ड ट्रेण्ड्स
इन इण्डियन म्यूजिक में उनको गुलाम तक़ा खाँ के बेटे सादिक अली खाँ का
पुत्र बताया है. बन्दे अली खाँ ने हजरत महबूबे इलाही ख्वाजा निज़ामुद्दीन
औलिया की दरगाह में वर्षों तक बीन-वादन का अभ्यास किया था. उन्होंने
फ़क़ीरी बाना धारण कर लिया था.
निज़ामहैदराबाद के साथ उनके दो लतीफ़े मशहूर हैं:
निजाम ने पूछा:
"तो आप ही बन्देअली है."
"जी हुजूर, आप बन्देगाने आली हैं और ख़ाकसार बन्दे अली है."
बीन सुनाने में ऐसे मस्त हुए कि बजाते-बजाते निजाम के उगालदान में पान की
पीक डाल दी. उगालदान सोने का था और उस पर जवाहरात जड़े हुए थे. निजाम ने
अपने ए.डी.सी. की ओर देखा और इशारा किया कि यह इन्हें ही दे दो. खाँ साहब
का बीन-वादन समाप्त हुआ तो ए.डी.सी. ने कहा कि उगाल-~दान आपको बख्श दिया
गया है. ले जाइए. खाँ साहब ने बहुत घृणा के साथ जवाब दिया "क्या खूब
बन्देगान आली उगलदान के लायक समझ रहे हैं? मैं हरगिज ने जाऊँगा! ए.डी.सी.
ने समझाया कि पन्द्रह हजार से कम न होगा. "अरे भई, है तो उगालदान ही."
लोग क्या कहेंगे कि बन्दे अली खाँ हैदराबाद से बीन सुनाकर उगालदान लाया
है."
महाराज शिवाजी होल्कर (१८८६-१९०३) भी उनके शिष्य थे. बन्दे अली खाँ बहुत
मूडी थे. वे सिखाते नहीं थे, उनसे सीखना पड़ता था. रजब अली खाँ उनके सबसे
कम उम्र के शिष्य थे इसलिए विशेष कृपपात्र थे.
बन्देअली खाँ साहब ने बीन को गायन के बराबर ला खड़ा किया. उनकी शैली और
बाज मालवा और विशेषत: इन्दौर में इतना प्रचलित हुआ कि "मालवी बीन या
इन्दौरी बीन के नाम से प्रसिद्ध हो गया. मुराद ख़ाँ जावरावाले (रजब अली
खाँ के फुफेरे भाई) और उनके शिष्य बाबू खाँ इन्दौरवाले (रजबअली ख़ाँ के
मौसेरे भाई) आदि ने बीन के इस बाज को मालवे में प्रतिष्ठित किया. रजब अली
ख़ाँ भी अपने बीनकार होने पर गर्व करते थे. उत्तर भारतीय शास्त्रीय संगीत
पद्धति पर अपने आलेख में बी.एम. नाटेकर ने पूना गायन समाज को बताया. इस
बैठक का विवरण मद्रास मेल नामक अंग्रेजी समाचार पत्र में १७ नवम्बर १८८४
को छपा था:
"बीनवादन यद्यपि अब अपनी स्थिति में नहीं है फिर भी किसी हद तक ऊपरी भारत
के मुसलमानों में वर्तमान है. जहाँ तक मैं जानता हूँ, मैंने केवल एक
बन्दे अली को देखा है जो आजकल हिज हायनेस महाराजा इन्दौर के यहाँ मुलाजिम
हैं."
इस उद्धरण से दो बातें सिद्ध होती हैं. पहली यह कि भारत में बन्दे अली
खाँ बीन के प्रमुख कलाकार थे और दूसरी यह कि १८८४ में वे इन्दौर में थे.
१८९१ में बन्दे अली खाँ पुणे चले गये. चुन्नाबाई उनकी जीवन संगिनी बन
गयीं. रजब अली खाँ साहब के फुफेरे भाई मुराद खाँ (जावरेवाले) और वहीद खाँ
(इन्दौरवाले) भी उनके साथ ही पुणे चले आये. रजब अली खाँ साहब ने देवास
में जलतरंग और गाना सीख रखा था. बन्दे अली खाँ से उन्हें तन्तकारी के
बहुत से रहस्य मिल गये.
घरानेदारी के अभिशापों में से एक यह भी था कि उस्ताद अपनी औलादों को अपनी
कला के अधिकांश रहस्य सिखा देते थे. दामाद को आत्मनिर्भर बना देते थे
ताकि उसे अपने भरण-पोषण के लिए किसी का मुँह न देखना पड़े और शागिर्द को
गुज़ारे लायक़ बातों का इल्म दे देते थे. मगर शगिर्द की सेवा भाव व लगन
और गुरूभक्ति से प्रेरित होकर उस्तादों ने औलादों और दामादों के बजाय
अधिक सिखाया ऐसा उदाहरण भी कम नहीं.
बन्दे अली खाँ साहब का मूड आता तो दिन-रात सिखाते वरना हफ्तों तक सबक न
होता. उनके बाज को मालवा में विशिष्ट स्थान मिला और बन्दे अली खाँ की बीन
मालवे की बीन कहलायी. मुराद खाँ और उनके शिष्य बाबू खाँ ने इस बीन का
बहुत प्रचार किया. रजब अली खाँ, जो मुराद खाँ साहब के ममेरे भाई थे और
बाबू खाँ साहब के मौसेरे भाई थे अपने भाई अपने आपको बीनकार कहलाने में
गर्व का अनुभव करते थे. उनके हवाले प्रो. बी. आर. देवधर ने थोरसंगीतकार
में मुराद खाँ साहब के प्रसंग में लिखा है, रजब अली खाँ ने बताया:
"बीन की मिजराब के १८ प्रकार हैं. ९ विलम्बित और मध्यलय के लिए और ९
द्रुत लय के लिए. हम मालवे के बीनकार सिर्फ विलम्बित और मध्य लय का काम
करते हैं. रामपुर के बीनकार द्रुत की मिज़राबें भी काम में लाते हैं. हम
ख़यालिये बीनकार हैं और ये ध्रुपदिये बीनकार. वे लोग बीन पर ध्रुपद घमार
की खटपट तेज़ी और तैयारी से दिखाना चाहते हैं. जबकि हम लोग मिठास और
रंजकता पैदा करना चाहते हैं. उनका बाज क़ायदे कानून में जकड़ा हुआ है
जबकि हमारा उन्मुक्त और भावपरक है. उनका बाज पखावज की द्रुतलय की गत
परणों पर आधारित है. हमारा उनका पुराना झगड़ा है. वे हमारी बीन को भोंडा
बीन कहते हैं तो हम उनकी बीन को ताँशा बीन कहते हैं.
लगता है बीन के बाज की अट्ठारह तकनीकों का जिक्र किया गया होगा. अस्थायी,
अन्तरा संचारी, आभोगी, भोग, बराबर की जोड़, लड़ी जोड़, झाला, ठोंक-~झाला,
कट्टझार, लड़ी, लड़गुथ, लड़लपेट, परन, साथ संगत, घुआ, मठ. पहली चार
विलम्बित फिर तीन मध्य और शेष द्रुत में.
२७ जुलाई, १८९५ को पुणे में बन्दे अली खाँ का स्वर्गवास हो गया.
चुन्ना-~बाई ने उनके शिष्यों की तालीम जारी रखने का निश्चय किया. रजब
अली खाँ साहब के लिए तो वे माता तुल्य थीं. उनके रियाज़ के लिए उन्होंने
बहुत कष्ट झेले और तंगी बर्दाश्त की. वे स्वयं किसी तरह घर का खर्च
चलातीं पर रजब अली खाँ की तालीम और रियाज़ पूरा होने के पहले कहीं गाने
की इजाज़त नहीं देतीं. उनका अनुशासन बड़ा कड़ा था. मगर रजब अली खाँ बच्चे
तो थे नहीं कि घर का, माँ का हाल उनसे छिपा रहता. एक दिन किसी महफ़िल में
गा आये और पचास रूपये नज़राना ले आये. पचास रूपये उन्होंने चुन्नाबाई के
चरणों में रख दिया. चुन्नाबाई ने रूपयों को छुआ भी नहीं और अवज्ञा से
इतनी नाखुश हुई कि खाना भी नहीं खाया. रजब अली खाँ को अपनी चिन्ता के
विपरीत प्रभाव से बड़ा सदमा हुआ. उन्होंने चुन्नी माँ के पाँव छूकर कसम
खाई कि तालीम पूरी किये बिना वे कहीं न गायेंगे, न बजायेंगे.
उस ज़माने में वे पन्द्रह-बीस घण्टे रियाज़ करते थे. यह भी पता नहीं लगता
था कि रात कब बीत गयी और दिन कब निकल आया.
कोल्हापुर और उस्ताद अल्लादिया खाँ
मुग़ल खाँ साहब सप़्अरिवार कोल्हापुर आ चुके थे. यह बात १८९२ के आसपास की
होगी. कोल्हापुर में नायाब दीवान सरदार बाला साहेब गायकवाड़ ने उन्हें
आश्रय दिया. मुग़ल खाँ साहब वहाँ रम गये. १९८६ में उस्ताद अल्लादिया खाँ
अतरौलीवाले कोल्हापुर पहुँचे. उन्हें, छत्रपति साहू महाराज (१८८४-१९२२)
ने राज-गायक बना लिया. दरअसल बात यह थी कि छत्रपति साहू महाराज के भाई
बापूराव कागलकर की जागीर में उनकी प्रिय गायिका कृष्णाबाई रहती थीं. उनकी
बेटी थी तानीबाई. उसने ज़िद पकड़ रखी थी कि गाना सीखूँगी तो केवल
अल्लादिया खाँ साहब से. कागलकर ने सोचा तानीबाई तो कोल्हापुर से जा नहीं
सकतीं. अल्लादिया ख़ाँ को बुलाने की तरकीब सोचना चाहिए. उन्होंने असल बात
छिपाकर छत्रपति को अल्लादिया की ओर आकृष्ट किया. बम्बई में सुनवा में भी
दिया. खाँ साहब को राजगायक बनाकर कोल्हापुर बुलवा लिया गया और कागल-~कर
ने कृष्णाबाई की बात रख ली. खाँ साहब, तानीबाई को सिखाने लगे. गायक-~वाड़
के संरक्षण में भी एक गायिका थी, नाम था दत्तीबाई. दत्तीबाई और तानीबाई
एक दूसरे से प्रतिस्पर्धा की भावना रखती थीं. दत्तीबाई की तालीम का
जिम्मा-~मुगल खाँ साहब ने पहले ही ले रखा था.
इसी दौरान मैं मैसूर से गुलाबबाई नामक गायिका कोल्हापुर में आकर बस गयी.
उनके साथ सारंगिये हैदरबख्श भी आये थे. हैदरबख्श छपरौली के रहने-~वाले
थे. बन्दे अली खाँ साहब के शिष्य थे और दूर के रिश्ते में भतीजे भी लगते
थे. अब्दुल करीम खाँ के साड़ू थे और बेहरे वहीद खाँ साहब के मामूँ और
उस्ताद. हैदरबख्श से अल्लादिया खाँ की गाढ़ी छनती थी और उनकी संगत में
हैदरबख्श से संगीत की कई बातों का आदान-प्रदान भी होता था. किसी बात पर
दोनों दोस्तों में मन-मुटाव हो गया. हैदरबख्श ने अल्लादिया खाँ साहब से
कहा:
"तुम किसी बात पर नाज़ करते हो, मैं एक लड़के को ऐसा गवाऊँगा कि देखते रह
जाओगे!"
इतना कहकर उन्होंने कोल्हापुर से पुणे में रजब अली खाँ को तार दिया:
"अगर खाने पर बैठा हो तो कोल्हापुर में आकर हाथ धोना"
रजब अली खाँ साहब कोल्हापुर आ गये. हैदरबख्श उनके साथ सारंगी पर संगत
करते और अल्लादिया खाँ साहब की बातें भी सारंगी द्वारा निरूद्देश्य या
सोद्देश्य आ जातीं.
अल्लादिया खाँ साहब ने एक रोज़ छत्रपति से कह दिया कि मुग़ल खाँ साहब तो
किसी सारंगिए के शिष्य हैं. यह बात अपमानजनक थी. रजब अली खाँ ने अपने
पिता की वंशावली और सनदें नरसिंहगढ़, रीवा और जयपुर दरबारों से मँगवाकर
पेश की, किबे पुश्तैनी गवैये थे और उस्ताद बड़े मुहम्मद खाँ तथा उस्ताद
मुबारक अली खाँ के विधिवत् शिष्य थे. मगर अल्लादिया खाँ साहब के प्रति
उनका दिल मैला हो गया और उन्होंने अल्लादिया खाँ साहब को गायन में अपना
प्रमुख निशाना बना लिया.
अल्लादिया खाँ साहब का जन्म एक ध्रुपदिया घराने में हुआ था जिसका
प्रारम्भ मानतौल खाँ से हुआ. अल्लादिया खाँ साहब अतरौली के ख्वाजा अहमद
के लड़के थे और अपने पिता के अलावा अपने चचा जहाँगीर खाँ से ध्रुपद--धमार
होरी आदि सीखे थे. जयपुर में उन्होंने मुबारकअली खाँ साहब को सुना तो
उनका मन विचलित हो गया. उन्हें मुबारक अली खाँ साहब की खयाल गायकी में
अधिक नवीनता, ताज़गी और आकर्षण नज़र आया. रोज उनके पास बैठते और उनका
गाना सुनते तथा सुनते-सुनते बेहद प्रभावित हो जाते थे. उनके आकर्षण और
लगन को देखकर मुबारक अली खाँ साहब ने कहा, "बेटा, शागिर्द क्यों नहीं हो
जाते." अल्लादिया खाँ ने घर में इच्छा प्रकट की कि वे मुबारकअली खाँ साहब
से विधिवत गण्डा बँधवाकर सीखना चाहते हैं. जहाँगीर खाँ आदि ने कड़ा विरोध
किया. हम लोग किसी मीरासी के शागिर्द कैसे हो सकते हैं, आखिर हम पठान
हैं. मुबारक अली एक तो रक्षिता के लड़के हैं, फिर मीरासी हैं और फिर
खयालिये हैं जब कि हम ध्रुपद गायक हैं. अल्लादिया का दिल टूट गया मगर
उन्होंने मुबारक अली खाँ साहब के यहाँ उठना-बैठना नहीं छोड़ा. खाँ साहब
भी ताड़ गये कि लड़के की लगन सच्ची है मगर घ रवाले शागिर्द नहीं बनने दे
रहे हैं. उन्होंने सुन-सुनकर और साथ रहकर सीखने पर कोई आपत्ति नहीं की.
अल्लादिया खाँ साहब की खयाल गायकी लखनऊ-ग्वालियर-जयपुर के उसी क़व्वाल
बच्चा घराने की गायकी थी जिसमें मुग़ल खाँ विधिवत दीक्षित थे.
अल्लादिया खाँ साहब अपने युग के श्रेष्ठ गायक थे. दक्षिण में उनकी तूती
बोलती थी. किसी उभरते हुए संगीतज्ञ का उनसे प्रभावित न होना सम्भव न था.
किन्तु अल्लादिया खाँ साहब के शिष्य वर्ग की ओर से यह कहा जाता रहा कि
रजब अली खाँ ने छिप-छिपकर उनकी गायकी पी डाली.
