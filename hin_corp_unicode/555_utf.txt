<ळिटेरटुरे><ःउमोउर्><झोस्हि, श्हरड्><अट्हसम्ब्हव्><१९८५><भ्हरटिय झ्न्यनपिट्ह् फ्रकस्हन्><णेत् ढेल्हि><९६-१०३><२१००><झोस्हि, श्.-अट्हसम्ब्हव्-ःउ-औ>

+ निदेशालय के मटके. एक निदेशालय, अनेक मटके. सुआल उठता है कि आज निदेशालय
न होता तो ये मटके कहाँ जाते? मिट्टी ने कुम्हार के हाथों का रूप लिया, मटका
बना और निदेशालय में समा गया. मटका न हुआ किसी मध्यमवर्गीय परिवार का कुलदीपक
हुआ. जन्मा, बड़ा हुआ और निदेशालय में समा गया. पृथ्वी पर बाबू बनने के लिए
अवतरित हुआ. यदा-यदा फ़ाइलों में वृद्धी होगी, कार्य हानि होगी, मैं आऊँगा और
नस्ती निपटाऊँगा. मरने के पूर्व कहा होगा किसी बाबू ने. वैसा ही गौरवमय जीवन
मटके का.
स्टोरकीपर, अर्थात पराये माल का मालिक. खुरार्ट अनुभवी पर अपने संस्कारों का
मारा, ईमानदार! उसने मटके गिने, टूटे-फूटे मटकों का हिसाब लगाया. निदेशालय की
स्थापना से आज तक प्रतिवर्ष मटकों की खरीदी में अभिवृद्धि का ब्यौरा तैयार
किया. वर्तमान में निदेशालय में उपयोग में आ रहे मटकों की खरीदी का दिनांक तथा
उनकी वर्तमान स्थिति की पड़ताल की और फ़ाइल की उदरपूर्ति हेतु एक लम्बा नोट
लिखा.
एक सप्ताह बाद मटके की फ़ाइल पुन: बड़े बाबू की टेबल पर आ गयी. अत:
मटका प्रसंग. बड़े बाबू ने अन्य कार्य निपटा उस पर नज़र डाली. यह नन्ही-सी
'हुँह' जो उस दिन
अन्तर से उपजी थी अभी निश्शेष नहीं हुई थी. शाब्दिक इँट का उत्तर शाब्दिक
पत्थर से देना था. लगे. धे.
बड़े बाबू ने मटके पर जो चिन्तन मारा वह प्रबन्ध की सामग्री था. वाटर-~कूलर की
बात तो यों कटी कि इस वर्ष के बजट में उसका कोई प्रावधान नहीं. नयी सेंक्शन के
लिए सचिवालय से अनुमति आवश्यक होगी. गत वर्ष पचास मटके खरीदे थे. दस अभी काम
में आ रहें हैं. अत: चालीस की ज़रूरत है. हर सेक्शन में पूरे दिन में दो मटका
जल पेय हेतु उपयोग होता है. मटके के साथ गिलास फिलहाल ज़रूरी नहीं क्योंकि
पर्याप्त व्यवस्था है. स्टॉक में मटकों की पोजीशन यह है. कुल मिलाकर मटके इतने
हैं. मटकों के लिए विशेष आर्थिक प्रावधान नहीं होता. खरीदी मिस्लेनियस में
सामान्य व्यय के अन्तर्गत होती रही है.
पूर्ण विवरण के साथ बड़े बाबू ने यह टीप भी जड़ दी कि गर्मी का मौसम बढ़ रहा
है, कर्मचारियों को शीतल पेय हेतु कैन्टीन तक जाना पड़ता है, जिससे कार्य
में हानि होती है. अत: शीघ्र निर्णय लेना उचित होगा. आदेशार्थ प्रस्तुत!
सरकारी टेबलों पर जारी कर्मकांड अपनी महत्तवपूर्ण मंज़िल पार कर चुका. फ़ाइल की
साँस भरने लगी. आदेश हो गये. मटके खरीदे जाएँ. फ़ाइल डायरेक्टर के कमरे से लौट
आयी. महिमामयी, आदर्श से शोभित. खरीदे जाएँ. पर यह इति नहीं, आरम्भ है उस
मटका प्रकरण का. नाटक का दूसरा अंक अभी बाकी है.
सरकारी गाड़ी आकर रूकती है. चालीस मटके क्रय करने का महान् दायित्व स्टोरकीपर
के कन्धे पर था. वह यों उतरा जैसे विदेश मन्त्री परदेश में उतरते हैं.
उत्साहित, परगम्भीर!
भेरूलाल कुम्हार, जनम का कुम्हार. मेरा यार मिट्टी से पैसा कूट लेता था.
उसका बाप कुम्हार, बाप का बाप कुम्हार. पत्नी कुम्हार, बाल-बच्चे कुम्हार.
घर-घर में उसके मटके रखे थे. आधा शहर उसके घड़ों से प्यास बुझाता था.
उसके दरवाज़े सरकारी गाड़ी रूकी. राजयोग! ऐसे ही क्षण जाति में परिवार की
प्रतिष्ठा बढ़ाते हैं. भेरूलाल हाथ जोड़ खड़ा हो स्टोरकीपर की तरफ़ पहचानी
आँखों से मुस्कराया. कुछ दिन पहले यही बाबू टेंडर लिखवा के ले गये थे. फी
मटका...दो रूपया. चालीस मटकों का अस्सी रूपया. ठीक है ना!
"चालीस मटके रख दे गाड़ी में!" स्टोरकीपर बोले.
बड़ा काम. बहुत बड़ा काम. चालीस मटके और वे एक बड़ी सरकारी गाड़ी में रखे
जाने थे. भेरूलाल के कुम्हार जीवन में ऐसे क्षण रोज़-रोज़ नहीं आते. उसने
अपने पूरे खानदान को पुकारा. जाने क्या-क्या नाम लिये उसने और भिन्न-~भिन्न
दिशाओं से भिन्न आकार के मैले-कुचैले लड़के-लड़कियाँ प्रकट होने लगे. एक बड़ी
औरत अन्दर से निकली और खुश-खुश इधर-उधर देखने लगी. वह इन बच्चों की अम्मा
थी. ज़ाहिर है. एक भरी-पूरी भुरी आँखों वाली लड़की थी. सरकारी गाड़ी के सिगरेट
पीते ड्राइवर ने उसे लगातार देखा. गाड़ी में चालीस मटके सँभालकर रखे
जाने तक की लम्बी बोरियत में ड्राइवर के लिए वह
भूरी आँखों वाली भरी-पूरी लड़की एक कुनकुनी सुखद मुक्ति थी.
चालीस मटके उत्तरदायित्वपूर्ण लगन से रखे जा रहे थे. भेरूलाल का बस चलता,
वह अपने पुरखों की आत्माओं को भी पुकारता. आओ पूर्वजो, मेरे इस काम में
मेरी सहायता करो! यह सब, जो स्टोरकीपर की देख-रेख में चल रहा था, प्रशासनिक
कार्यवाही थी. बाक़ायदा इसका टेंडर पास हुआ था और जाँच-~परख के बाद आदेश दिये
गये थे. पर इससे हटकर एक होती है भारतीय संस्कृती है. भारतीय संस्कृति जो भी
हो कहो भारतीय संस्कृति है, जिसकी विवेचना करने के पूर्व हमें यह ध्यान रखना
चाहिए कि यह भारतीय संस्कृति है. मैं इसके विषय में इतना ही कहूँगा कि यह
भारतीय संस्कृती है और हमें यह नहीं भूलना चाहिए की भारतीय संस्कृति,
भारतीय संस्कृति होती है. इस घड़ी हुआ यों कि प्रशासनिक कार्यवाही में भारतीय
संस्कृति आ फँसी. रिवाज यह है कि ज़्यादा सब्ज़ी खरीदने वाले को हरा धनिया
मुफ़्त दिया जाता है. सौ आम लेने पर, पाँच आम ज़्यादा मिलते हैं. कहा
जाता है. कि वे बच्चों के चूसने के लिए हैं. ऐसे कुछ रिवाज भारतीय संस्कृति में
चले आते हैं सारा दान करने के बाद दक्षिणा और देनी होती है. खानदानी कुम्हार
भेरूलाल उसी भारतीय संस्कृति का मारा. उसने चालीस मटके रखने के बाद पाँच
मटके अपनी तरफ़ से और रख दिये. इतना बड़ा ग्राहक आकर चालीस मटके एक साथ खरीदे
तो उसे पाँच मटकों की भेंट देनी ही चाहिए. और यों भी मटकों का क्या, चालीस में
चार-पाँच कमज़ोर निकल ही सकते हैं. तो अच्छी व्यावसायिकता का भी तकाज़ा था
कि पाँच मटके ज़यादा रख दिये जाएँ. भेरुलाल ने मटके रखे, रूपये लिये,
स्टोरकीपर साहब को प्रणाम किया और भूरी आँखों वाली पर अंतिम गहरी नज़र डाल
ड्राइवर ने गाड़ी आगे बढ़ा दी.
मटके आ गये, मटके आ गये! चपरासियों ने एक-एक उठा स्टोर में रखवा दिये.
रजिस्टर में सरकार की सम्पत्ति चढ़ जाने के बाद जाप्ते की कार्यवाही आरम्भ हुई
अर्थात् पूर्वनिश्चित सूची के अनुसार निदेशालय के भिन्न सेक्शनों के नये मटके
दे दिये गये. बड़े बाबू ने गिलास पीया और काम से लग गये!
क्या इस क्षण ऐसी अनुभूति नहीं होती कि कथा समाप्त हो गयी? ले ले, धरी जाये!
अभी और है. अरे मटके आ गये, स्टाफ पानी पी रहा है, और क्या चाहिए! यहीं गच्चा
खा रहे हो मित्र! इसी का नाम दफ़्तर है. सरकारी दफ़्तर!
कई माह बाद आये आडीटर्स और उतर गये निदेशालय की हर फ़ाइल, हर रसीद, हर
वाऊचर, हर सेंक्शन के गहन अन्तर में. पन्द्रह दिनों तक पड़तालते रहे,
यहाँ-वहांॅ, ताकझाँक करते रहे. निदेशालय में भ्रष्टाचार की अपनी परम्परा है,
व्यवस्था है. बरसों से क्रम चल रहा है कि वहाँ काम कराना हो तो दस परसेंट
चटाना पड़ता है. ऊपर से नीचे तक अपनी औक़ात भर सब खाते हैं. हाथी को मन
और चींटी को कम कमीशन से बख्शीश तक किसी भी शिर्षक के अन्तर्गत मिल ही जाता
है. कागज़ी कार्यवाही चतुराई से चलती है, हर पंक्ति दूध से धुली लगती है.
आडिट वालों को उसी से मतलब. गलती नहीं होना चाहिए. कागज़-पत्तर में, फिर
खाओ-पीओ जैसी जिसकी क़िस्मत!
स्टोरकीपर से गलती हुई थी. उसे दण्ड भुगतना पड़ा.
आडिट रिपोर्ट के आधार पर उससे जवाब इस बात के लिए माँगा गया कि जब उसी धनराशि
में पैंतालिस मटके आ सकते थे तो कुम्हार से चालीस मटकों का टेंडर क्यों लेकर
आये? सरकारी धन के समुचित उपयोग हेतु अनिवार्य कार्यवाही क्यों नहीं बरती गयी?
यदि टेंडर मंजूर होने तथा मटके क्रय किये जाने की दिनाँक तक मटकों के बाज़ार
भाव में अन्तर आ गया था तो चालीस मटकों के लिए नये सिरे से टेंडर आमन्त्रित
करने की कार्यवाही क्यों नहीं की गयी? जब निदेशालय की चालू वर्ष की आवश्यकता
केवल चालीस मटकों की थी तब पैंतालिस मटके क्यों खरीदे गये, जबकि उसकी
स्वीकृति सम्बन्धित अधिकारी से प्राप्त नहीं हुई थी. इस प्रकार सरकारी व्यय में
अनियमितता तथा आबंटित राशि के दुरूपयोग का मामला बनता है. इस विषय में
सम्बन्धित कर्मचारियों से स्पष्टीकरण माँगकर दण्ड की कार्यवाही की जानी चाहिए.
कर लो क्या करते हो? दे दी रपट आडिट ने!
गर्मियाँ समाप्त हो गयीं. प्रतिवर्षानुसार इस वर्ष भी मटकों के फूटने का
सिलसिला आरम्भ हो गया था. स्टोरकीपर से स्पष्टीकरण माँगा गया था.
उसका जी करता था, सारे मटके एक साथ फोड़ दे . एक धारा और आये और
निदेशालय स्टोररुम सहित डूब जाये.
बड़े बाबू ने स्टोरकीपर से ज्ञान की बात कही,"अरे भैया! जब उस कुम्हार ने
तुझे चालीस की बजाय पैंतालिस मटके दे दिये थे तो वहाँ से द़्अफ़तर आते व़अत
तूने पाँच मटके अपने घर पर क्यों नहीं उतरवा लिये? अगर पाँच मटके अकेले
नहीं पच सकते थे तो एक डायरेक्टर साहब के यहाँ रखवा देते, एक डिप्टी
डायरेक्टर के यहाँ, एक मेरे घर पर, एक तुम रख लेते, एक ड्राइवर को
दे देते! मगर यहाँ लाकर स्टोर के रजिस्टर में पूरे पैंतालिस चढ़ाने की क्या
ज़रूरत थी?"
यहाँ मैं आपके चिन्तन को आमन्त्रण दूँगा श्रीमान्! सुआल यह है कि ये माटी
का तन पूतरा मानव जिसे कहते हैं स्वयं भ्रष्टाचार करता है या परि-~स्थितियाँ
उसे भ्रष्टाचारी बनाती हैं? बाबू करप्ट होता है या उसका निदेशालय उसे करप्ट
करता है? यदि स्टोरकीपर में पाँच मटके चुराने का आत्मबल होता तो क्या उसे आज
अधिकारियों के सामने यों शर्मिन्दा होना पड़ता? तब आडिट रिपोर्ट उसका बाल
भी बाँका नहीं कर सकती थी. कथा से सीख यह टपकती है यारो, कि भारतीय संस्कृति
के श्रेष्ठ मूल्यों से प्रशासन व्यवस्था को बचाओ! ईमानदारी के कोड़े खा कोई
तड़पकर मरे उसकी बजाय उसे भ्रष्टाचारी बन जाने दो! उठाओ अपने सेक्शन का मटका
और चलो घर!
समस्या सुलझाने में बुद्धिजीवी का योगदान
बुद्धिजीवियों का यह कर्त्तव्य है कि राष्ट्र की समस्याएँ सुलझाने में मदद
करें. नेता अपने हर भाषण में यही बात कहते हैं. खुद तो करत्  नहीं, हमारे सिर
पर डाल रखा है. सवाल यह है कि बुद्धिजीवी कौन हैं? उत्तर यह है कि मैं
हूँ. आप हैं. यहाँ बैठे सब लोग हैं. जब वे नेता हो सकते हैं तो क्या हम
बुद्धिजीवी नहीं हो सकते? जब उन्हें स्वयं को नेता कहते शर्म नहीं आती तो
हम अपने आप को बुद्धिजीवी कहने में क्यों शरमाएँ.
पर इस देश में समस्याएँ अधिक हैं और उसकी तुलना मैं बुद्धिजीवी कम हैं.
फिर यह भी हो सकता है कि हम जिसे समस्या समझ रहे हों, नेता उसे
समस्या ही न मानें. मैंने सोचा, चलो नेता से ही पूछ लें कि समस्या क्या है?
मैंने एक नेता से पूछा - जी आपकी नज़र में सबसे बड़ी समस्या क्या है?
वह बोला- सबसे बड़ी समस्या तो एक बार जहाँ से चुनाव जीत गये, वहाँ से
फिर जीतना है.
मैंने कहा - बुद्धिजीवी के नाते मैं आपकी क्या मदद कर सकता हूँ?
वे बोले - बुद्धिजीवी के नाते तो नहीं, हाँ गुंडे-बदमाश के नाते आप मेरी ज़रुर
मदद कर सकते हैं.
मैने कहा - गुंडे बदमाश होने के लिए तो मुझे फिर से जन्म लेना पड़ेगा.
वे बोले - तभी आइए.ऩ् प्रजातन्त्र तो अमर है. चुनाव तो होते ही रहेंगे.
मेरा पत्ता कट गया. इन नेताओं कि जो प्रमुख समस्या है उसमें तो मैं
कोई मदद नहीं कर सकता.
मैने सोचा - चलो किसी अफ़सर से बात करें. जिस अफ़सर से मैं मिला वह
हालाँकि पुलिस का था, मगर था विश्वसनीय. मुझे ताज्जुब तो तब हुआ जब
उसने बात भी अकल की की. मैंने उससे पूछा, क्यों साहब, पुलिस की वर्दी में कहीं
आप कोई बुद्धिजीवी तो नहीं हैं? वह हँसे. बोले, बुद्धिजीवी होता तो ये नौकरी
मुझे कौन देता? आपकी तरह चप्पलें चटखाता फिरता.
मैंने उनसे पूछा - आपकी दृष्टि में इस समय राष्ट्र की प्रमुख समस्या क्या है
जिस पर विचार करने में हम बुद्धिजीवी आपकी मदद कर सकते हैं.
पुलिस अफ़सर ने बताया कि राष्ट्र की प्रमुख समस्या है लॉ एंड आर्डर अर्थात
कानुन व्यवस्था. हत्याएँ हो रही हैं. चोरी, लूटपाट, बलात्कार यही समस्या
है.
मैंने कहा,"कुछ बलात्कार तो आप पुलिसवाले भी करते हैं. "वे बोले, "जी
टाइम ही कहाँ मिलता है. सारा दिन तफ़्तीश में गुज़र जाता है. इन्सान के
के पास वक्त हो तो वह बलात्कार भी करे. क्राइम बहुत बड़ गये हैं. मैं तो
कहूँगा किस्मत वाले हैं वे पुलिसवाले जो इतने सबके बावजूद बलात्कार का
वक़्त निकाल लेते हैं. एक मिनिट की तो फ़ुरसत नहीं है आप बलात्कार की बात
कर रहे हैं. "
इसमे शक नहीं है कि इस देश मैं अपराध बहुत बढ़ गये हैं. अपराध करने वालों को
समझ नहीं आ रहा है कि क्या करें. मतलव यह है कि हत्या करें या बैंक लुटें,
अपहरण करें या दुकान मैं घुसकर नगद कैश ले लें. यदि पुलिस के पास फुरसत नहीं
है तो उनके पास भी फुरसत नही है. आप जीवित हैं उसका एक कारण यह भी है कि
अभी तक हमारी हत्या नहीं हुई. हत्या इसलिए नहीं हुई कि हत्या करने
वालों को दूसरों को मारने से फुरसत ही नहीं मिली. हमारे सौभाग्य हैं कि हम वे
दूसरे नहीं थे. अन्यथा आज मरने में देर क्या लगती है. और मारने में
किसी का जाता क्या है?
मैंने पुलिस आफ़ीसर महोदय से पूछा,"आपकी रुचि किसमें है? आप हत्याएँ
रोकना चाहते हैं या हत्यारों को पकड़ना चाहते हैं? "वे बोले, "हत्याएँ जिन
कारणों से होती हैं उसका तो हमारे विभाग से कोई सम्बन्ध नहीं. आर्थिक कारणों
से होती हैं तो यह वित्त विभाग का मामला है. मनोवैज्ञानिक कारणों
से होती हैं तो आप जानते हैं मनोविज्ञान शिक्षा का विषय है. राजनैतिक कारणों
से होती हैं तो आप जानते हैं हम पुलिसवाले राजनीतिक मामलों में नहीं पड़ते.
हमारा काम है हाथ हो जाने के बाद हत्यारे को पकड़ना. इसमें
बताइए, बुद्धिजीवी के नाते आप हमारी क्या मदद कर सकते हैं? "
मैंने कहा,"इसमें तो हत्यारा जिसने खुद हत्या की है वो आपकी मदद नहीं
कर सकता तो मैं क्या कर सकता हूँ? "
पर बुद्धिजीवी के नाते राष्ट्र की समस्या पर विचार करना मेरा फ़र्ज था,
इसलिए मैंने सोचना आरम्भ किया. आप जानते हैं इस क्षेत्र में मेरा अनुभव
जरा भी नहीं है. न मेरी हत्या हुई है और न मैंने हत्या की है. हत्यारे को
खोजने का तो सवाल ही नहीं उठता. जो आत्म-निरीक्षण नहीं कर पाते वे
दूसरों को क्या खोजेंगे?
दिशाएँ आठ हैं. हत्यारा किसी भी दिशा में भाग सकता है. यदि हर दिशा
में हत्यारे को पकड़ने के लिए दो-दो पुलिसवाले दौड़ाए जाएँ तो एक हत्या
के पिछे सोलह पुलिस वाले चाहिए. फिर वे दौड़ते हुए अपने घर न चलें जाएँ
इसके लिए भी तो कुछ चाहिए. इसी भाग-दौड़ से बचने के लिए पुलिस अक्सर
हत्या को आत्महत्या कहकर टाल देती है. हमारे देश में बड़े आदमी की हत्या
होती है. गरीब को आत्महत्या करनी पड़ती है. उसे मारने को कोई भी खाली
नहीं है. उनका शोषण किया जाता है मारा नहीं जाता. यदि किसी गरीब की
हत्या हुई है तो यह साबित करना पड़ता है कि यह आत्महत्या नहीं है. पुलिस
मानती नहीं. गरीब को कौन मारेगा, इसमें रखा क्या है. बिना अच्छी आर्थिक
स्थिति के आपकी इस देश में हत्या भी नहीं हो सकती.
हत्यारे को पकड़ने का तरीका यह है कि पुलिस जाती है और पूछताछ करती
है.
"क्यों साहब, ये हत्या आपने की है? "
"किसकी हत्या?"
"राम प्रसाद की, जो परसों मरा. "
"जी, मैंने नहीं की."
"भाई साहब आपने हत्या की? "
"राम प्रसाद की? जी नहीं. मैंने सरजूप्रसाद की की. "
"हम आपसे रामप्रसाद का पूछ रहे हैं, आप सरजूप्रसाद का जवाब
दे रहे हैं. हाँ जनाब, एक मिनट ठहरिए, आपने की है रामप्रसाद की हत्या? "
"हत्या "
"जी! "
"हत्या मैं नहीं करता. इन चक्करों में पड़ने का टाइम नहीं है मेरे पास. कभी
किसी की करनी भी होगी तो पैसे देकर दुसरे से करवा लेंगे . खुद नहीं करेंगे.
हमारी समाज में कुछ इज्जत है साब. "
"माफ़ कीजिए. जनाब, ज़रा रुकिए. वो रामप्रसाद की हत्या आपने की? "
" जी नहीं. मैं रामप्रसाद को जानता ही नहीं तो मैं उसकी हत्या क्यों करने
लगा? नाम ही आज सुन रहा हूँ. जान-पहचान वाला हो तो हत्या भी करें.
जिससे परिचय ही नहीं उसकी हत्या हम क्यों करनेऩ् लगे? "
"श्रीमान् क्या आप बताने का कष्ट करेंगे कि रामप्रसाद की हत्या ...."
"जी मैंने की है रामप्रसाद की हत्या?"
"आप बीच में मत बोलिए. मैं इनसे पूछ रहा हूँ. हाँ श्रीमान, आपने की
रामप्रसाद की हत्या?"
"जी नहीं. मैं तो परदेशी हूँ. बाहर से मर्डर करने आया हूँ. इस शहर में जी
मैंने अभी तक कोई मर्डर नहीं किया."
"अच्छा, अच्छा."
कहने का तात्पर्य यह कि एक-एक से पूछने में काफ़ी समय लग जाता है.
इसलिए पुलिस तो यह करती है कि किसी एक को पकड़ लेती है कि तूने की
है रामप्रसाद की हत्या. वह कहे कि जी मैंने नहीं की तो कहा तूने ही की है.
अब यह साबित करना उसका काम है कि उसने हत्या नहीं की. जैसे मर्डर
स्कूल के पास हुआ एक मास्टर को पकड़ लिया, "जी आपने की है हत्या."
"क्या बात करते हैं?"
"स्कूल के पास हुई है. आप नहीं करेंगे तो और कौन करेगा?"
और इन्कार करने वाले से क़ुबूल करवाना तो पुलिस के बाएँ हाथ का खेल है.
थाने में पिट-पिटकर अधमरा पड़ा अपराधी सोचता है -- मेरी हत्या हो रही है
इससे तो अच्छा है कि मैं दूसरे की करूँ. वह पुलिस से हाथ जोड़कर कहता
है,"जी रामप्रसाद कौन है मैं नही जानता. उसकी कब और कैसे किस वजह
से हत्या हुई यह भी मुझे नहीं पता. मगर की मैंने है इसमें शक नहीं. "एक
बार हत्या क़ुबूल हो जाए तो बाकी जानकारी तो पुलिस दे देती है.
बुद्धिजीवी के नाते मैंने किया यह कि एक ताज़ी हत्या का विस्तार से अध्ययन
किया. हत्यारे का मनोविज्ञान, जिसकी हत्या हुई थी उसकी आर्थिक स्थिति, उसका
इतिहास, घर का भूगोल आदि सभी पक्षों पर रिसर्च कर मैंने अपनी खोज पुलिस
आफ़ीसर महोदय के सम्मुख प्रस्तुत की.
उन्होंने ध्यान से सुनी. फिर काफ़ी देर चुप रहे और गहराई से सोचते रहे.
फिर आँखें छोटी कर मुझसे बोले, "मेरा ख्याल है, ये हत्या आपने की है?
"मैं बुद्धिजीवी हूँ, यह विश्लेषण प्रस्तुत कर रहा हूँ."
"बिना स्वयं हत्या किये इतना बढ़िया डीटेल विवरण आप दे ही नहीं सकते. " फिर
डाँटकर बोले, "चलो थाने."
उसके बाद जो हुआ वह लेख का नहीं, कविता का विषय है. मैं तो यही कहूँगा
कि राष्ट्र की समस्याओं के चिन्तन में मुझसे जो बन पड़ा वह मैंने किया.
आप यह भी समझ गये होंगे कि नेता बुद्धिजीवियों से क्यों अपील करते हैं?
उन्हें डर है कि कहीं वे ही न फँस जाएँ.
