<आ.ञ्><फइन्टिन्ग्><अच्हर्पटि घरोल.><भ्हर्टिय छ्हिट्रकल><१९९०><छ्हुक्हम्ब्ह शन्स्क्रिट् फ्रटिस्ट्हन्><ढेल्हि><२६४ टो २६७><२५००><घरोल-भ्हरटिय छ्हिट्रकल>

भारतीय चित्रकला
समसामयिक चित्रकारों की संक्षिप्त परिचयी.
समसामयिक साहित्य की विभिन्न विचार वीथियों के संबंध में कोई अकाट्य मत
प्रस्तुत करना जैसे कठिन और असंभव है, वही स्थिति आधुनिक चित्रकला की भी
है. बल्कि साहित्य की अपेक्षा हमारे देश में चित्रकला के अध्येताओं की
न्यूनता होने के कारण, साहित्य से चित्रकला की स्थिति कठिनतर एवं कुछ
भिन्न है. विदेशों में साहित्य और कला के अध्ययन तथा संवर्द्धन के लिए एक
जैसी स्थिति है. हमारे देश के समसामयिक कलाकार यद्यपि कला-जगत की सद्य:
सृजनशील परिस्थितियों में अनभिज्ञ नहीं हैं, तथापि पूरे वातावरण को वैसा
बनाने में अभी समय की अपेक्षा है.
आधुनिक शैली के जिन चित्रकारों का परिचय प्रस्तुत किया जा चुका है, वे एक
विशिष्ट पीढ़ी का प्रतिनिधित्व करते हैं. यह पीढ़ी परम्परा का पोषण करती
हुई भविष्य के लिए नयी राह दिखाती है. ऐसे कलाकारों मे जिनके नाम छूट गये
हैं वे हैं: श्री अब्दुर्रहमान चुगतई (पाकिस्तान में), श्री अमीना अहमद,
श्री एंजिला त्रिनिनाद, श्री कुमारिल स्वामी, श्री नित्यानन्द महापात्र,
श्री पुलिन बिहारी दत्त, श्री शारदाचरण उकील, श्री सुकुमार देउस्कर
समरेन्द्रनाथ गुप्त, आनागरिक गोविन्द और हकीम मुहम्मद आदि.
समसामयिक चित्रकारों की आसन्न पीढ़ी के मुख्य चित्रकारों का नाम विशेष
रूप से उल्लेखनीय है. उन्हीं पर भारतीय चित्रकला की वर्तमान और भावी
संभावनाएं निर्भर हैं. इस पीढ़ी के कलाकारों में निष्ठा और दायित्व है.
उनमें कुछ तो प्रगतिशील ग्रुप के हैं. सामान्यत: जिन चित्रकारों का नाम
लिया जाना चाहिए उनमें श्री गादे, श्री गायतोडे, श्री चावदा, श्री भावेश
सान्याल, श्री द्विजेन सेन, श्री सूआ, श्री भाऊ समर्थ, श्री पनिक्कर,
श्री रथीन मित्र, श्री वीरेन दे, श्री हरकिशन लाल, श्री अनादि अधिकारी,
श्री कृष्णचन्द्र आर्य, श्री एस. कृष्ण, श्रीकृष्ण खन्ना, श्री प्रफुल्ल
जोशी, श्री दिनेश साह, श्री रणवीर सक्सेना, श्री किरन सिन्हा और श्री पी.
टी. रेड्डी का नाम उल्लेखनीय है.
समसामयिक पीढ़ी का प्रतिनिधित्व करने वाले भारतीय चित्रकारों का नाम गिना
देना ही पर्याप्त नहीं है. आवश्यकता यह भी है कि उनकी दृष्टि और सृष्टि
का परिचय प्राप्त किया जा सके. अधोलिखित चित्रकारों की नामानुक्रमेण
संक्षिप्त परिचयी से यह स्पष्ट हो जाता है कि आधुनिक कला-जगत् में भारतीय
चित्रकारों का क्या स्थान है. ये चित्रकार विभिन्न वर्गों से संबंधित
हैं, जैसा कि संकेत भी किया जा चुका है. अत: उनके रचना-विधान और शैलीगत
रुचियों में अलगाव होना स्वाभाविक है. किन्तु एक अर्थ में वे एकीभूत भी
हैं. उन सब में जिस एक ही अन्त:प्रेरणा के दर्शन होते हैं, वह है अपने
देश की संस्कृति, सभ्यता और मर्यादा का सरंक्षण-पोषण. किसी साहित्यकार और
कलाकार की यही अन्त:प्रेरणा, अपनी ओर अपने राष्ट्रीय मान-मूल्यों की
कुंजी है. उससे ही निर्माता और उसके जन-मानस का वास्तविकता एवं मौलिकता
का परिचय मिलता है.
अधिकारी अनादि
श्री अनादि अधिकारी बम्बई क्षेत्र के यशस्वी कलाकार हैं. वे जीवन की तरह
कला में भी सच्चाई के पक्षपाती हैं. यद्यपि उन्होंने कम चित्र बनाये हैं,
फिर भी उनके चित्रों में कला की ऊँची परख है. वे कला को दैवी विधान और
कलाकार को परमेश्वर के तुल्य मानते हैं. उनका विश्वास है कि कोई भी कृति,
किसी भी विषय की, ऐसी होनी चाहिए, जो अपने आदर्शों एवं उद्देश्यों को
स्वयं ही व्यक्त कर सके. ऐसा तभी संभव है, जब उसमें जीवन होगा. कलाकृति
में जीवन भरने के लिये साधना की आवश्यकता है.
अलमेलकर अब्दुलरहीम अप्पाभाई
श्री अलमेलकर बम्बई क्षेत्र के प्रतिष्ठित कलाकार हैं. बंगाल स्कूल की
पद्धति का अंधानुकरण न करने वाले तथा परम्परा की महानताओं पर विश्वास
करने वाले यामिनी राय तथा अमृत शेरगिल जैसे कलाकारों में अलमेलकर का
स्थान है. मुगल, राजपूत, काँगड़ा तथा दक्षिण की शैलियों से रस, भाव तथा
ओज ग्रहणकर उन्होंने लोककला के रूझान को अपनी कृतियों में उतारा है. उनकी
निजी शैली नये प्रयोगों से पूरित है. कला के अरुचिकर पक्ष को वे कोमलता
से ढ़ाँप लेते हैं. उनमें परम्परा की प्रेरणा और वर्तमान का समर्थन है.
उनके पात्रों का व्यक्तित्व बड़ा ही संजीव तथा स्वाभाविक होता है. उनकी
कृतियों में लोककला तथा मंडन शैली का रुचिर समन्वय है.
उत्कृष्ट कही जाने वाली उनकी अद्यतन कृतियाँ सर्वथा भारतीय भाव-परिवेषों
तथा रंग रेखाओं से युक्त हैं. उनके इकरंगे और बहुरंगों चित्रों में समान
रुझान हैं. मानवाकृतियों के चित्रण में वे दक्ष हैं. वे जीवन में और कला
में सहनशील, संतोष, उदारता और प्रफुल्लता के पक्षपाती हैं.
उनके चित्र अनेक दर्शनियों में मुक्तकण्ठ से सराहे गये हैं. १९५४ ई. में
बम्बई आर्ट सोसाइटी ने उनके चित्र पूर्णिमा पर सर्वोच्चय पुरस्कार प्रदान
किया. उनका एक चित्र राख से पुनर्जन्म शीर्षक से है. इसको उन्होंने तब
बनाया था, जब एक बार उनके घर में आग लग जाने से उनकी समस्त कृतियाँ जल
गयी थीं. उनके चित्रों में पशु-पक्षी-चित्रण और प्राकृतिक सौरभ दर्शनीय
होता है. उनका रेखा-विधान सधा हुआ है.
आरा के. एच.
आरा के चित्रों में भिन्न-भिन्न रंगों की सुयोजना दर्शनीय होती है. गहरे
गंभीर रंगों के प्रति उनकी विशेष रूचि है. प्राकृतिक उद्योग प्रशंसनीय
है. उन्होंने विशेषत: फूल-पत्तियों का चित्रण श्लाध्य है. मानव-आकृति के
चित्रण में भी उनका उद्योग प्रशंसनीय है. उन्होंने जलीय, तैल और टेम्परा,
सभी प्रकार के चित्र बनाये हैं.
आरा के चित्रों की कई प्रदर्शनियाँ आयोजित हो चुकी हैं और उन पर
कला-समीक्षकों के विचार भी देखने को मिले हैं. `आरा के चित्र' इस शीर्षक
से `कल्पना' (जन. ५५) में श्री एस्पर महोदय की एक टिप्पणी प्रकाशित हुई
थी. इसमें लेखक का दृष्टिकोण यद्यपि पर्याप्त तीखापन लिए हैं; फिर भी
उसके विचारों की उपेक्षा नहीं की जा सकती. लेखक का कथन है कि कलाकार आरा
के चित्रों में रंगों और फूलों की सजावट तो है; किन्तु एक आलोचक की
दृष्टि से वे कुछ भिन्न प्रतीत होते हैं. प्रतीत यह होता है कि वे केवल
फूल हैं, तथा रहेंगे; उनमें गंध की अनुभूति नहीं. उनसे पर्शियन शैली के
एक नौसिखिये का बोध अवश्य होता है. आरा के द्वारा निर्मित १४४ चित्रों
(१९५४ ई. तक) में कुछ थोड़े-से चित्र ऐसे हैं, जिनमें गहरे और गंभीर
रंगों का रुचिर प्रयोग हुआ है; किन्तु यह नयी बात नहीं है. प्राकृतिक
दृश्यों के काले और मूल रंग दिखाने का प्रयत्न भी उनका चामत्कारिक ही कहा
जायगा. यदि आलोचक के शब्दों में कहा जाय तो `आरा एक समर्थ कार्यकर्ता तथा
कुशल और मेहनती कलाकार हैं, जो पुरानी लीक से अलग जाना चाहते हैं. किन्तु
जब तक वे अपनी सीमा से बाहर नहीं आते, तब तक आगे नहीं बढ़ सकते. हमें आरा
के अपने `स्वयं' से ऊपर उठने की प्रतीक्षा करनी चाहिए.
एस्पर साहब के इस मंतव्य के साथ आरा के संबंध में यदि दूसरे विदेशी
कला-समीक्षक के इन विचारों की तुलना की जाय तो निष्कर्ष कुछ दूसरा ही
निकलता है. समीक्षाकार का कहना है कि `आरा अपनी जन्मभूमि की विशेषताओं को
समझता है. गाढ़ी छाया के प्रति वह बहुत संवेदनशील है; किन्तु रेखाओं की
गंभीरता के आसपास सदा ही प्रकाश की झलक नाचती रहती है, जिससे रेखाओं की
गुरुता हल्की हो जाती है. उनका दो कवि टेकनीक की दृष्टि से पिकासो से
पर्याप्त प्रभावित होने के बावजूद विदेशी नहीं कहा जा सकता. उनके रंगों
के छंद में एक प्रकार का कंपन है, जो अनुभूति की गहराईयों से उद्भूत
हैं.'
इस प्रकार आरा के संबंध में दो आलोचकों के दो भिन्न मन्तव्य हैं. जहाँ तक
आज का संबंध हैं, आरा परम्परा से हटकर स्वतंत्र चिन्तन की कुछ मौलिक
कृतियाँ देने की ओर उत्साह से अग्रसर हैं.
आरा के चित्रों की अब तक जितनी प्रदर्शनियाँ आयोजित हो चुकी हैं उनमें
जहाँगीर आर्ट गैलरी, बम्बई की प्रदर्शनी उल्लेखनीय है. यह प्रदर्शनी १८
से २५ जनवरी (१९६१) तक रही. इसमें आरा ने ५० नग्नचित्र प्रदर्शित किये
थे. गैलरी में प्रदर्शित इन चित्रों को देखने के बाद बम्बई के नागरिकों
में विचित्र प्रतिक्रिया हुई. विरोधी पक्ष के लोगों ने यहाँ तक चेष्टा की
कि प्रदर्शनी को ही बंद कर दिया जाय. किन्तु आरा ने अपने चित्रों के बारे
में जो अभिमत प्रदर्शित किया उससे उनके चित्रों की वास्तविकता स्पष्ट हो
गयी. उन्होंने अपने इन चित्रों को सात्विकता का परिचायक और अपनी आन्तरिक
निष्ठा का द्यौतक बताया. इस कारण यह प्रदर्शनी इतनी सफल रही कि लोगों का
कहना है कि वर्षों बाद आर्ट गैलरी में इतनी भीड़ दिखायी दी. इसी गैलरी
में लगभग १० वर्ष पूर्व न्यूटन के नग्नचित्रों की एक प्रदर्शनी हुई थी,
जिसको बम्बई के शासन ने बंद कर दिया. किन्तु आरा के संबंध में यह बात न
हुई. उनके चित्रों को बड़े पैमाने पर सराहा गया.
कृष्णचन्द्र आर्यन
श्री कृष्णचन्द्र आर्यन को कला की विरासत अपने पूर्वजों से उपलब्ध हुई.
उनके पिता भारत के विख्यात स्वर्णकार माने जाते हैं. अमृतसर के प्रसिद्ध
स्वर्ण मन्दिर के कपाटों की सज्जा को उन्होंने ही अंकित किया था. इसलिए
कला की शिक्षा के लिए आर्यन ने किसी कला विद्यालय की शरण लेने की अपेक्षा
अपने ही ढ़ंग से अपनी कलात्मक अभिरुचियों का विकास किया.
उनका जन्म १९१९ ई. अमृतसर में हुआ. देश के स्वतंत्र हो जाने के बाद
राजधानी को उन्होंने अपना कार्य-क्षेत्र बनाया. आरंभ में उन्होंने
व्यावसायिक ढंग की कृतियों का निर्माण किया; किन्तु बाद में उन्होंने
अपनी कृतियों के लिए लोकशैली के शिल्प को ग्रहण कर उसमें नाम कमाया. इसके
बाद उन्होंने भारत के विभिन्न अंचलों की चित्रशैलियों से प्रेरणा प्राप्त
की ओर उनका समन्वय अपने चित्रों में किया.
वे विदेशों का भी भ्रमण कर चुके हैं और अनेक कलाकारों तथा कलाकृतियों का
दर्शन कर चुके हैं. योरप और एशिया के विभिन्न देशों की कला-प्रवृतियों से
प्रेरणा प्राप्तकर उन्होंने इधर जो कृतियाँ दी हैं उनसे जान पड़ता है कि
वे सूक्ष्मता की ओर उन्मुख है. आरंभ में उनका झुकाव यथार्थवाद की ओर था,
उसके बाद वे लोककला की ओर उन्मुख हुए और आज वे लोहे के पत्तरों तथा छड़ों
से विभिन्न आकृतियाँ बनाने में लगे हैं. यह शैली प्रतीकात्मक और
प्रयोगवादी है.
कँवलकृष्ण
श्री कँवलकृष्ण का जन्म पंजाब में हुआ और कलकत्ता आर्स स्कूल में
उन्होने शिक्षा पायी. संप्रति वे मार्डन स्कूल के कला-विभाग में अध्यक्ष
के पद पर कार्य कर रहे हैं. योरोप और स्केंडिनेविया के अनेक देशों का वे
भ्रमण कर चुके हैं.
उनके आरंभिक चित्रों में अध्यात्मिक विचारधारा की प्रधानता है. उनकी वाटर
कलर की कृतियाँ उनके इन्हीं कलाध्येयों को अभिव्यक्त करती हैं. आज वे
तैल-चित्रों के निर्माण की ओर उन्मुख हैं. श्रीमती लीला दयाल उनका ऐसा ही
चित्र है. उनका झुकाव अमूर्त शैली की ओर है. इस दिशा में संभवत: वे अच्छी
कृतियाँ दे सकेंगे. दृश्यचित्रण की सुन्दरता और रेखाओं द्वारा मार्मिक
अर्थबोध की अभिव्यक्ति भी उनके चित्रों में देखने को मिलती है.
ग्रामीणचित्रों, प्राकृतिक दृश्यों और विशेषतया नगाधिराज हिमालय की दिव्य
छटा का चित्रण करने में उन्होनें पर्याप्त ख्याति अर्जित कर ली है.
ग्रेफिक कला की ओर उनकी विशेष प्रवृत्ति दिखायी देती है. देवताओं का घर,
गुफास्थित मठ, रचना और एक तिब्बती मठ उनके अवलोकनीय चित्र हैं.
कुलकर्णी के.एस.
श्री के. एस. कुलकर्णी का जन्म पूना के समीप बेलगांव में १९१८ ई. को हुआ
और १९४० ई. में वे बम्बई के जे. जे. स्कूल  फ आट्स में प्रविष्ट हुए.
वहाँ का स्नातक हो जाने के बाद बम्बई सरकार ने उन्हें स्नातकोत्तर शिक्षा
प्राप्त करने के लिए दो वर्ष की छात्रवृत्ति दी. योरप, अमेरिका और एशिया
के अनेक देशों का भ्रमण करके वे वहाँ के प्रमुख कलातीर्थों और कलाकारों
का साक्षात्कार कर चुके हैं. १९५०-५१ को अमेरिका में आयोजित
अन्तर्राष्ट्रीय कला-सम्मेलन में उन्होंने भारत का प्रतिनिधित्व किया.
१९४७ को लंदन में आयोजित अन्तर्राष्ट्रीय कला-प्रदर्शनी में वे कास्य पदक
और १९५५ को ललित कला आकादमी की ओर से दिल्ली में आयोजित प्रदर्शनी में भी
पुरस्कार प्राप्त कर चुके हैं. इसके अतिरिक्त मेरठ (१९४७) को दिल्ली
(१९५१) के काँग्रेस अधिवेशनों का पंडाल सुसज्जित करने और १९५३ की
प्रसिद्ध रेलवे प्रदर्शनी को परिमण्डित करने में वे पर्याप्त ख्याति
अर्जित कर चुके हैं.
कुलकर्णी की दृष्टि में कलाकृति वह सार्वभौमिक अभिव्यक्ति है, जिसके
द्वारा कलाकार समस्त समाज और समाज माज के सभी वर्गों के साथ संबंध
स्थापित कर सकने में समर्थ होता है. कुलकर्णी का अभिमत है कि यद्यपि
कलात्मक अभिव्यक्ति के विकासार्थ शिल्प, रूप, रंग आदि सभी कुछ के सुष्ठु
प्रयोग की आवश्यकता है; फिर भी महज रूप, रंग और केवल शिल्प ही कला नहीं
है. उसमें यद्यपि बुद्धि का सहयोग अपेक्ष्य है; किन्तु किसी कलाकृति के
द्वारा दर्शक की अन्त:प्रेरणा को उद्बुद्ध करने के लिए उसमें भावनाओं का
निहित होना भी आवश्यक है.
प्रत्येक प्रबुद्ध कलाकार के समक्ष आज दो प्रश्न हैं: एक ओर तो परम्परा
के निर्वाह की समस्या और दूसरी ओर तेजी से बदलते हुए समाज की माँगों का
दृष्टिकोण. कुलकर्णी भी इसको महसूस करते हैं और उनका किसान अपनी गाय के
साथ एक ऐसा ही चित्र है, जिसमें इन दोनों प्रश्नों को सुलझाने का प्रयत्न
किया गया है.
कुलकर्णी के चित्रों का समीक्षण करने पर विदित होता है कि उनकी विषयवस्तु
ग्रामीण अंचल रहा है. उनके द्वारा चुना गया यह क्षेत्र यद्यपि नया नहीं
है; फिर भी हमें ऐसा लगता है कि उन्होंने अपने इस वस्तुक्षेत्र का बड़ी
बारीकी से अध्ययन किया है और इसीलिए उनकी ग्रामीण जीवन का अन्तर्दृष्टा
कहा जा सकता है. उन्होंने ग्राम्य जीवन के बड़े ही मनोहर चित्र दिये हैं.
श्रृंगार, साथी (टैम्पेरा), इन्कार हल चलाते हुए और कथावाचक (तैल) आदि
चित्रों मे उनके नये-नये ध्येयों को देखा जा सकता है. संप्रति वे
अभिव्यक्तिवादी शैली की ओर उन्मुख हैं.
कौशिक दिनकर
श्री दिनकर कौशिक का जन्म २५ जून, १९१८ को धारवार (मैसूर राज्य) में हुआ.
उनका यह कौशिक परिवार विद्वान् सारस्वतवंश से संबद्ध है. पहले उन्होंने
बम्बई विश्वविद्यालय और उसके बाद शांतिनिकेतन में शिक्षा पायी. १९४६ में
ज्यों ही वे कलास्नातक होकर निकले, उन्हें कला-भवन का फेलो चुना गया.
ललितकला अकादेमी द्वारा १९५७ को उनका सम्मानित कलाकारों में उल्लेख किया
गया.
अनेक देशों का परिभ्रमण करके श्री कौशिक ने कला-जगत की समसामयिक
परिस्थितियों के बारे में मौलिक अध्ययन किया है. वे १९५५ में इटली सरकार
की छात्रवृत्ति पर रोम गये. इसके अतिरिक्त वे वेनिस, मिलॉन, ज्यूरिच,
जागरेव,फैंकफर्ट, पैरिस, मैड्रड, लन्दन और टोबडो तथा पश्चिमी योरप के
अन्य देशों का परिभ्रमण कर चुके हैं.
देश और विदेश में उनके चित्रों की कई प्रदर्शनियाँ आयोजित हो चुकी हैं और
प्रसिद्ध कला-समीक्षकों द्वारा उनके चित्रों के प्रगतिशील पक्ष को सराहा
गया है. उनके चित्रों की प्रसिद्ध प्रदर्शनी सर्वप्रथम दिल्ली शिल्पी
चक्र की ओर से १९५२ में आयोजित हुई. इसी प्रकार १९५७ में उन्होने अपने
चित्रों को ज्यूरिच, जागरेब, फ्रैंकफर्ट, मिलॉन तथा रोम आदि देशों में
प्रदर्शित किया. बियनबे तथा बेनिस में १९५४ और १९५६ में आयोजित
अन्तर्राष्ट्रीय प्रदर्शनी तथा १९५७ एवं १९५९ में आयोजित टोकियो की
प्रदर्शनियों में भी वे भाग ले चुके हैं.
कला के प्रति उनके दृष्टिकोण सर्वथा निजी हैं. उनकी दृष्टि में कला का
उद्देश्य, कलाकार के दुर्भेद्य एकाकीपन को मिटा देना है. स्वयं कलाकार का
भी प्रयत्न होता है इस नश्वर नियति को कोमल तन्तुओँ से बाँध देना. कला,
जीवन का वह साधना है, जो कलाकार को अन्तर्मुखीन दृष्टि प्रदान करती है और
जिसके फलस्वरूप वह सही सौन्दर्य तथा वास्तविक आनन्द के दर्शन कर पाता है.
सहज सौन्दर्य और आनन्द से `अनुपमता' को जोड़ना अतिरेक के अतिरिक्त कुछ
नहीं है.
उनके कला-सम्बन्धी मौलिक विचारों और उनकी कला-कृतियों में निहित उनकी सहज
दृष्टि की चर्चा `मार्डन इंडियन पेंटिंग' (पी. आर. रामचन्द्र राव द्वारा
लिखित), `इलस्ट्रेटेड वीकली', `इंडिया' (रोम स्थित भारतीय दूतावास द्वारा
प्रकाशित पत्रिका) और `हिन्दुस्तान स्टैण्डर्ड' (रविवारीय) आदि पुस्तकों
तथा पत्र-पत्रिकाओं में होती रहती है.
श्री दिनकर कौशिक एक दिशाविशेष के कलाकार हैं. एक कला-समीक्षक के नाते
आधुनिक कला-जगत् में उनको अच्छी ख्याती प्राप्त है. `कल्पना', `मार्च  फ
इंडिया' और `इलस्ट्रेटेड वीकली' आदि प्रतिष्ठित पत्रिकाओं के कला-स्तंभ
के वे नियमित लेखक हैं. उनकी समीक्षाएंॅ संतुलित और स्थायी महत्व होती
हैं.
१९५२ से, श्री दिनकर कौशिक दिल्ली के बहुधंधी विद्यालय में ललित तथा
तत्संबंधी कला के प्राध्यापन का कार्य कर रहे हैं.
कृष्ण एस.
श्री एस. कृष्ण प्रबुद्ध एवं उदीयमान कलाकार है. महाराजा स्कूल  फ आर्ट
से उन्होंने चित्रकला की शिक्षा प्राप्त की और श्री अमृत शेरगिल, श्री
शैलोज मुखर्जी तथा श्री रामगोपाल विजयवर्गीय के उद्देश्यों पर चलकर वे
अपनी कला का विकास कर रहे हैं.
उनके चित्रों में भावात्मकता की प्रधानता है. उन्होने बंगाल, बिहार और
राजस्थान का भ्रमण कर के अपने देश की ग्रामज संस्कृति का अध्ययन किया और
उसको अपने चित्रों में रूपायित किया. आजकल उन्होंने दिल्ली को अपना
कार्य-क्षेत्र बनाया है.
