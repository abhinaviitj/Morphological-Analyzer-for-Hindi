<ळिटेरटुरे><श्होर्ट् श्टोर्य्><घुप्ट आस्होक्><ऐख् ़इन्ड छ्हेह्र><१९८९><आड्हर् फ्रकस्हन् (फल् फ्रटिपल्)><फन्च्ह्कुल><१८-२३><१९६०><घुप्ट आ., ़इन्ड छ्हेह्र, श्श्>

आठ बरस का ही तो था वह, जब ताई के यहाँ नौकरी पर आया था. उस समय संतोख
सिंह के सिर्फ नाम में ही सरदार विशेषण था और ताई भी तब ताई नहीं थीं,
सिर्फ बड़ी बहू थीं `नारायण वाला' में. केवल नाम से ही नहीं बल्कि
देखने-भालने और सोचने, चाह लेने से भी. एक-एक का सुख-दुख, एक-एक की
भूल-चूक सब उनके बड़प्पन में जुड़ते सुधरते थे. ऐसे में कौन राजा, कौन
प्रजा? कोठी, खेत और मिल के सारे पद्रंह-बीस नौकर मजूर थे मातहती में,
उनमें जैसे रामसिंह शर्मा, वैसे संतोख सिंह बिरदी. सब एक जैसे प्राणी,
एक-दूसरे से घुले-मिले.
केवल एक समय का पहिया ऐसा होता है जो लगातार चलते रहने पर भी नहीं
घिसता-टूटता, लेकिन उसके साथ-साथ दौड़ता इंसान बदरंग होता-होता एक दिन
रेत का जर्रा बनकर मिट्टी में मिल जाता है, इतना धीरे-धीरे कि सारा कुछ
बिना गटे ही घटता रहता है, स्वत:. शबू मालिक की शादी हुई तो सारी की सारी
कोठी रोशनी के सैलाब में डूब गयी एक बार. फिर उनके लड़का हुआ, तो हवेली
तो क्या हवेली की एक-एक ईंट, एक-एक प्राणी के घर सतयुग आ गया. नारायण
बाबू मारे खुशी के कभी शिबू को, कभी प्रभु को सहसा बाहों में भर लेते और
नाच जाते. और बड़ी मालकिन, वह तो जगत ताई हो गयीं. जितनी खुश उतनी विभोर,
उधर संतोखी भी कोठी के भीतर कुछ और भी होता जा रहा था धीरे-धीरे. रामसिंह
के साथ खैनी खानी सीखी, तो नरोत्तम ने उसके साथ बीड़ी थमा दी. चौदह बरस
का संतोख सिंह कभी मिल पर काम करता, कभी कोठी पर, लेकिन मेहनत भरपूर पूरे
मर्द जैसी, और खुराक भी भरपूर पूरे मर्द जैसी. जेब में बीड़ी का बंडल.
मौका लग जाय तो भूप, तिरपत के साथ तीन पत्ती, और जिस दिन बड़ी बहू ताई
बनीं, संतोखी के मुँह दारू भी लग गयी. `नारायण विला' ठाकुरों की कोठी थी
जिसमें उस मौके पर बड़े मालिक से लेकर एक अदना-~ला मजूर तक `खुश' था,
लेकिन जब संतोखी के बारे में ताई को पता चला तो उन्होंने उसे बुलाकर बिना
पूछे पहले दो हाथ रसीद कर दिये. `कल का छोकरा, दारू पीता है.' और अगले ही
दिन से उसकी ड्यूटी पक्की हो गयी सिर्फ कोठी पर. नन्हें ठाकुर की खास
खिदमत में, ताई की आँख के ठीक नीचे.
उसी दिन से एक विशेष और विलक्षण युद्ध शुरू हुआ. संतोखी को ताई का चेहरा
देखकर एकदम से बदले, और तमतमाहट की गर्मी चढ़ जाती. शायद यह सोचकर कि
इतने कुचले जाने पर भी क्यों उसके भीतर झाँकता बचपन नजर आता है. और इधर,
ताई का मन भर-भर आता दया और ममता से, संतोखी के लिए. बदनसीब, बेचारा !
युद्ध चलता रहा अनवरत. दोनों के वार एक-दूसरे के लिए निरर्थक सिद्ध होते
रहे. संतोखी की हरकतों से ताई थोड़ा सतर्क हो गयी थीं. शायद, वह रह-~रहकर
टप्प से मार देता है नन्हें को या कान खींच लेता है. संतोखी भी कुछ और
काइयाँ हो गया ताई के साथ. चुपके से बीड़ी पी आता भागकर बाग में बिना
इच्छा के भी. सुबह काम पर आता तो कभी अलसाये और नशे में टूटे होने का-सा
स्वाँग करता. फिर कभी कभी किसी सहारे पूछताछ होती, मुँह सूँघा जाता और
यकायक सब पराजित हो जाते. वह इठलाता घूमता. नन्हें के साथ कुछ क्रूर होकर
पेश आता और दोपहर के बाद जब वह खाना खाकर लौटता तो उसने लगायी होती. बस
थोड़ी-सी, बतौर एक बदले की शर्त के.
नन्हाँ तीन बरस का हो चुका था. संतोखी सत्रह का, और नन्हें के प्रति उसकी
निर्ममता उससे भी अधिक कुछ और गबरू. नन्हें को देखकर संतोखी सोचता, `क्या
सरदार संतोख सिंह बिरदी के नीचे भी ऐसा ही बचपन दबा होगा कहीं ?'
`लेकिन उसके माँ कहाँ थी ?'
`कौन कहता है कि बचपन के किलकने के लिए माँ जरूरी है, नन्हें के भी माँ
कहाँ है ?'
`है तो.'
`अरे होना, न होना बराबर है उसका. सारा दिन कोठी में पड़ी सोती है टाँग
पसारकर या इधर-उधर बन-सवँर के डोलती है, बस. नन्हाँ तो ताई का है, अपने
पूरे बचपन के साथ....'
ताई संतोखी की दुश्मन और संतोखी इधर-उधर देखकर झट नन्हें के दूध का गिलास
एक साँस में आधा कर देता. सचमुच सरदारों जैसा सरदार होता वह तो उसकी
मूंछे गवाही भी देती, लेकिन अब तो संतोखी था वह, सिर्फ संतोखी, जैसे
रामसिंह शर्मा वैसे संतोख सिंह बिरदी. वैसे भी इस कोठी में यह पता ही
किसे था कि यह अपना संतोखी सरदार का पुत्तर है. लेकिन जो भी है, है
भरपूर.
अतिभीषण भूकम्प से भी कभी धरती इतनी नहीं काँपी होगी, जितना `नारायण
विला' थरथरा गया था उस दिन. अच्छी-खासी ताई रात नन्हें को खिला-सुलाकर,
और ठाकुरद्वारे में जोत जलाकर सोईं, और जब भोर भई, तो वह अपाहिज थीं.
इतना गहरा पक्षाघात. बाईं ओर का हर अंग बेकार हो गया. जुबान ने शब्द खो
दिये और आँखों ने स्पष्ट दृष्टि. चेहरा तो इतना विकृत हो गया कि बस हे
भगवान ! जिसने भी देखा, बस राम-राम करता ही बाहर आया. लेकिन देखा भी
किसने ? दैवी कुदृष्टि भला देखने की होती है ? अगले ही सप्ताह ताई अपनी
व्हील चेयर पर आ गयीं. फिर से नन्हें के आसपास और संतोखी की निगरानी पर.
संतोखी भी रोया था उस दिन, लेकिन भरपूर रोने के बाद उसने दारू भी पी थी,
और आधी रात को उठकर टहलता रहा था, अपनी कोठरी के बरामदे में, `अब तो
नन्हें की एक चौथाई माँ रह गयी आधी से. लेकिन इतनी भी बहुत है मुझ जैसे
के सामने' और वह मुठ्ठियाँ भींचते-भींचते सो गया था, भीतर ही भीतर लड़ाई
तेज करता हुआ. नन्हाँ तब पाँच का हो चला था.
एक भरपूर तमाचा पड़ने के बाद जैसे आँख के आगे छाये घटाटोप अँधेरे के बीच
चिन्गारियाँ छूटती हैं, वैसी ही चिन्गारियाँ समेटे संतोखी `नारायण विला'
से भागा था यकायक. जो कुछ घटा था उसे याद करके सरदार संतोख सिंह का कलेजा
इतना जबर नहीं था, जो हिल न जाता. ताई के अपाहिज होने के बाद संतोखी के
मन में उनका डर, उनका लिहाज उतरकर घुटनों पर भी नहीं रह गया था और ताई के
पास सारी ममता थी केवल दाहिने अंग में, जिससे वह घसीटकर अपनी व्हील चेयर
किसी के पास ला पाती थीं और अपने पत्थर चेहरे और जुबान से कुछ-कुछ कहतीं
थीं, ढेर सारा, आकृतिहीन और उपेक्षणीय.
उस शाम कोठी पर कोई भी नहीं था. केवल नन्हाँ, नन्हें का खिदमतगार, और
ताई. ताई का होना, न होना बराबर था, फिर, उस समय तो वह नन्हें के कमरे
में भी नहीं थी. संतोखी के हाथ में बीड़ी थी बेपरवाह. संतोखी का ताई के
सामने भी बीड़ी के सुट्टे खींचकर धुआँ निकालते रहना अब नया नहीं था, फिर
उस दिन तो ताई के पीछे की बात थी. अचानक संतोखी की बीड़ी चमकी और नन्हें
की गर्दन को छू गयी हौले से. नन्हाँ छटपटाकर रोया तो संतोखी उठकर टलह
लिया दूसरी ओर. फिर थोड़ी देर में संतोखी की बीड़ी नन्हें की उगलियों पर,
नन्हें की पीठ पर, नन्हें के घुटनों पर. नन्हाँ बिलबिलाता चीखता रहा
बेजार और संतोखी की गिरफ्त से अपना हाथ छुड़ाता रहा. संतोखी हँसता रहा और
खेलता रहा, कि सारा कुछ अकस्मात एकदम थम गया. अचानक, एकदम फ्रीज ! पता
नहीं कब ताई अपनी अपाहिज व्हील-चेयर लुढ़काते-लुढ़काते उसके एकदम पास
थीं. एकदम करीब. एक चीख, एक आक्रोश की लहर उनके चेहरे पर थी आकारहीन.
केवल कुछ रिरियाने-गिड़गिड़ाने जैसे स्वर उनके विकृत ओठों से बाहर आ रहे
थे, पता नहीं कैसे ?
संतोखी ने घूमकर ताई को देखा.
कुछ पल, कुछ गिने हुए पल दोनों एक दूसरे को भर-आँख देखते रहे कि एकाएक
ताई ने अपना दाहिना हाथ बढ़ाकर मेज पर रखा पीतल का फूलदान उठा लिया. उसके
पहले कि संतोखी पैंतरा बदलकर सम्हल पाता, ताई ने उससे अपने चेहरे, अपने
सिर पर मारना शुरू कर दिया अन्धाधुन्ध. फूलदान की चोटों से उनका सिर
लहुलहान हो गया. चश्मे के शीशे टूटकर यहाँ-वहांॅ चेहरे में धँस गये शायद,
और चेहरे को खून से सराबोर कर गये, मगर ताई रूकीं नहीं, संतोखी ने यह
देखा तो हकबकाकर रह गयी. नन्हें की चीख पहले तो ताई के आ जाने से थम गयी
थी पल भर, फिर दुगुनी हो गयी. संतोखी ने पहले व्यर्थ दायें-बायें देखा,
फिर पलटकर चल दिया, नहायत बेपरवाह. लेकिन भीतर से बाहर आते-आते तक उसका
बदन तेज बुखार जैसा तप आया था. वह बिस्तर पर पड़ा रहा रात भर. फिर उठकर
उसने अपना सामान समेटा. बक्स की तह में सलोतर लगे नोटों को फिर से गिना
और इतमिनान पाया. अपनी तनख्वाह से उसने खर्च ही क्या किया था ? थोड़ा
भीतर-बाहर बेचैनी से टहलने के बाद वह फिर बिस्तर पर गिर रहा. खाने भी
नहीं गया भीतर, बस सोया पड़ा रहा बूट-पैण्ट समेत पता नहीं कितने पहर रात
गये वह उठा और बिस्तर समेटने लगा. फिर पता नहीं क्या सोचकर बिस्तर उसने
वहीं छोड़ दिया, बस पैताने से कंबल खींचकर उसने बक्स में लगाया और उसे
उठाकर बाहर हो लिया. आते-आते वह बिस्तर पर से तकिये के नीचे पड़ा अद्धा
साथ समेट लाया था. उसने उसे वहीं खड़े-खड़े खाली किया और अपनी कोठरी के
दरवाजे पर पटक चकनाचूर कर बाहर हो गया, निहायत बेपरवाह, बिना पीछे देखे,
जैसे उसके सामने भरपूर तमाचा पड़ने के बाद का घटाटोप अँधेरा और चमकदार
चिन्गारियाँ उसे आगे खींच रही हों.
कैसा था तेजा !
बिल्कुल अपने नाम की तरह तेज, चमकदार और खरा, और वह संतोखी को मिल भी गया
`नरायण विला' छोड़ने के तीन घंटे बाद ही, सुनसान रास्ते पर धूल में पड़े
चमकदार सिक्के की तरह. नींद में झपकती पलकों में संतोखी को पता ही तब
चला, जब अपने ट्रक से गर्दन निकालकर तेजा ने उसे आवाज मारी, `वे ओए पगले,
घर फालतू है क्या ?' और आनन-फानन में दरवाजा खोलकर उसके सामने कूद पड़ा.
`शहर जाना है?' और संतोखी ने बोदेपन से सिर हिला दिया था. उसका बक्स खुद
उठाकर तेजा ने ट्रक में रखा था और बाजू से उठाकर संतोखी को भी ऊपर खींच
लिया था. ट्रक कब किधर और कितना चला संतोखी को कुछ खबर नहीं. वह तो मिनट
भर में ही दरवाजे से टिककर लुढ़क लिया था, अद्धे की तरंग कहीं छुपती है
भला? कुछ घड़ी दिन चढ़े जब धूप थोड़ी फैलने लगी थी तेजा ने एक ठिकाने
ट्रक रोककर उसे उसके सामान सहित नीचे उतारा और अपनी कोठरी खोलकर उसमें
लुढ़का दिया, फिर बिना कुछ कहे बाहर से कुंडी मारकर चल दिया अपना ट्रक
लेकर. संतोखी जागा तब, जब पीछे की खिड़की से सूरज ने आकर उसकी आँखों में
अपनी उंगलियाँ घुसेड़ दीं. जागकर उसने कोठरी के भीतर पानी तलाशा और भरपूर
छीटों से अपना चेहरा तक कर लिया. नाली पर बैठकर उसने कुल्ला किया. आले
में रखे बक्स खोलकर कपड़े निकालने लगा. बक्स बन्द करके वह उसमे ताला
मारने ही वाला थी कि चरमराकर कोठरी का दरवाजा खुला और आठ-नौ बरस का एक
छोकरा, एक प्याला चाय और दो टोस लेकर भीतर दाखिल हुआ. `लो चाय पियो. तेजा
दोपहर तक आयेगा. सामने दुकान है, कुछ जरूरत हो तो माँग लेना.' और एक साँस
में सारा कुछ कहकर वह तेजी से वापस भाग गया. संतोखी ने चाय पी. दुकान के
पास जाकर भरपूर नहाया, कपड़े बदले, और तेजा की इंतजार में बाहर पेड़ के
नीचे आकर बैठ गया, बिना कुछ सोचे. तेजा आया और आते ही सवालों की झड़ी लगा
दी संतोखी के सामने. चाय पी ? दारू पीकर जंगल में क्यों बैठा था ? घर से
भागकर आये हो ? कोई जुर्म कर बैठे हो क्या ? कोई सदमा लगा है छाती में ?
कोई मौत ? जलालत ? हार ? कोई इश्क-प्यार का चक्कर ? और संतोखी बुत-सा बना
बैठा रहा था. वैसा ही सपाट और बेपरवाह. फिर तेजा ने कुछ नहीं पूछा. बस
अगले दिन से दोनों ने साथ-साथ काम पर जाना शुरू कर दिया. ट्रक पर माल के
साथ आने-जाने का काम, `कीरत ट्रांसपोर्ट कम्पनी' में. हर तरह का काम,
काला भी सफेद भी. दिन के चलने का और रात भर का भी. मीठी जुबान लाल-जूते
का भी और कुछ ही समय में संतोखी रम गया इस मकान में. फिर थोड़े और दिनों
में कम्पनी का दादा हो गया. पता नहीं कब और कैसे उसकी आँखों के आगे
व्हील-चेयर घूम जाती और सामने वाला बन्दा नन्हाँ हो जाता उसकी निगाह में.
तेजा.
तेजा सरदार तो नहीं था, पंजाब का भी नहीं था वह, लेकिन जिस दिन अद्धा
उतार लेने के बाद उसे दु:ख-सुख की बातों के बीच पता चला कि संतोख सिंह
सरदार है, तो एक दुहत्थड़ दिया उसने संतोखी के जबड़े पर. `सरदार होकर
मुँह को बीड़ी लगाता है कमीने.' और हकबकाकर संतोखी ने मुँह भींच लिया
तेजा का. `मार ले साले चाहे जितना, लेकिन इतनी जोर से मत चिल्ला. मेरे
भीतर का सरदार अगर जाग गया तो उसका भाई-बाप क्या कीरत सिंह बनेगा ? मेरा
बाप क्या था मुझे पता नहीं, लेकिन वह हड्डीखोर नहीं था समझा.' और संतोखी
फफककर रो पड़ा था. उसे लगा कि आज वह रो ले जी भरके. जरा भी उसके भीतर
खारे पानी का दरिया कुछ थमने लगता, वह नजरों के आगे घूमती व्हील-~चेयर के
नीचे हाथ दे देता और नये सिरे से फूट पड़ता. तेजा भी रोया था उस दिन
संतोखी के साथ, और रोते-रोते दोनों साथ-साथ सो गये थे. सबेरे काम पर
जाते-जाते तेजा ने बस इतना कहा था, `यार तू पुरबियों की तरह खैनी खाकर
थूकता चलता है, गंदा लगता है. इसे छोड़ने की सोच.' और धीरे-धीरे संतोखी
अपने इस पुरबियापन से उबर गया था. बीड़ी वह अब भी पीता था तेजा से
छुप-~छुपकर और तेजा जब भी पकड़ लेता तो एक बेबस खी झ भरी आवाज मार देता
उसे, `हाय रब्ब, ये तू क्या कर रहा है संतोखी ?' और संतोखी दाँतों के बीच
दबी बीड़ी छूटकर गिर पड़ती हर बार. तेजा के साथ रहते-रहते सरदार जागा, न
जागा, एक ईमान जरूर जाग आया था संतोखी के भीतर. सही और गलत को चीरकर अलग
कर देने जैसा ईमान, जिसने उसके अंतस में घूमती व्हील-चेयर को कुछ और
निर्बाध बना दिया था. दिनोंदिन बदलता गया था संतोखी, सिवाय इसके दाँतो के
बीच से बार-बार छूटकर गिर पड़ने के बावजूद बीड़ी पीता था वह और नन्हें को
याद करके एक झन्नाटेदार तमाचे के बाद अँधेरे और छूटती हुई चिन्गारियों
में खो जाता था थोड़ी देर के लिए.
ऐसे ही बहुत जरा सी बात थी उस दिन, जब किसी मिल के अदने से मुंशी ने
अनजाने में तू-तड़ाक की थी तेजा से, नौकरी से निकलवा देने की धमकी के
साथ, और संतोखी ने झपटकर उसका कालर पकड़ लिया था वहीं, `अबे ओ काणे की
औलाद, नौकरी से निकलवायेगा तेजा को ? रखवा भी सकता है किसी को रोजी पर,
है इतनी औकात ?' और उसके आगे ताई का लहुलुहान चेहरा घूम गया था. `मैंने
सैकड़ों के जबड़े तोड़कर उनके हाथ में दे दिये हैं, मालूम है ? लेकिन
कइयों को जनखा समझकर बिना हाथ लगाये छोड़ भी देता हूँ, मैं जैसे तुझे
छोड़ रहा हूँ, थू:' और सचमुच संतोखी उसे विद्रुप से परे धकेलकर हाथ
झाड़ता हुआ चल दिया था.
संतोखी ने थू करके छोड़ दिया था लेकिन वह जनखा नहीं छोड़ पाया संतोखी को,
और संतोखी की नौकरी खत्म हो गयी.
