<ळिटेरटुरे><णोवेल्><ंअटियनि श्हइलेस्ह्><छ्हन्ड् आउरटोन् क शहर्><१९८६><इब्ह फ्रकस्हन्><आल्लहबड्><१३६-१४२><२०१०><ंअटियनि श्., आउर्टोन् क शहर्,नो><घिरिस्ह् णट्ह् झ्ह>

+ विधान सभा के आने वाले कुछ समय के बाद में होने वाले चुनाव के लिये मिसेज
बलबीर कासी के नाम का चर्चा में आना शहर-भर के लिये एक शगूफा हो गया.
प्रारम्भ में लोगों की धारणा थी कि राय बहादुर भगतराम जी की प्रेरणा से ही यह
अजूबा खड़ा हुआ होगा, लेकिन अंतरंग स्रोतों से प्रकट हो गया कि वो अपने पति
आत्माराम 'बलबीर ' को चुनौती देने और इस तेवर में खड़ी हो रही है कि 'जीतना न
तुम्हें है, न मुझे जीतेगा तो कोई कांग्रेसी खुरार्ट ही !....... मगर जरा मैं
भी आजमा लेना चाहती हूँ कि लोग तुम्हें ज्यादा चाहते हैं, या मुझे ?" मिस
गोम्स तो इस 'चाहने'वाली बात पर फिदा हो चुकने के से स्वर में बोल पड़ी थी,
कि-'हाय, मिसेज कासी ! आपने तो सारे आलम को अग्निपरीक्षा में डाल दिया !' और
एकांत में सुमन परिहार से कहा था--'देखो, तुम फिलहाल फालतू वक्त के मालिक हो-
और लोगों के बीच तुम्हारा संपर्क भी अच्छा है. तुम्हें मेरी दोस्त की
'कनवेंसिग' करनी होगी."
शाम को तीनों साथ लौट रही थीं.
मिस गोम्स ने ही कहा--"सुना है, मिसेज शर्मा कहीं बतिया रही थी, जी. जी. आई.
सी. के टीचर्स-रूम में कि 'मिसेज कासी के द्वारा 'दम लगाये जाने की बात तो
हमने सुनी थी--'इलेक्सन लड़ने का दम भी है, ये नहीं सोचा था.'
"बड़ी घाघ औरत है, साहब ! एक दिन इसकी कुटम्मस जरूर करनी है."
"आप तो उस लोमड़ी के ऊपर अपने चूतड़ रखकर बैठ जायें, मिस गोम्स, तो उसकी जीभ
बाहर निकल आये !"
श्रीमती बलबीर के इस मजाक पर कनिष्ठा भी हँस पड़ी.
मिस गोम्स बोली --"मिसेज बलबीर, आपके साथ होने का मतलब मर्द के साथ होना है."
"जवांमर्द के साथ कहिये !" कहते हुए, श्रीमती बलबीर ने अपना सीना फुलाया, वो
दोनो ही हँसी में डूब गई .
यह शाम का वक्त था . धूप,सड़क-किनारे के वृक्षों पर से, अभी-अभी संन्यासियों
के अंगवस्त्रों की तरह नीचे उतरी थी . यह सिर्फ सयोंग था कि सड़क के इस मोड़
पर, ठीक इसी वक्त, सामने से लोग इस तरफ आ नहीं रहे थे . जैसा कि, पहले भी
कहीं जिक्र आया होगा इस सड़क का, लेकिन हो सकता है, ठीक-ठीक--या कि
भिन्न-संदर्भ न होने के कारण उसका बिम्ब पूरा-पूरा न बन पाया हो.
यों ऐसा, सम्भवत:, है नहीं कि प्रकृति और परिवेश अलग हों, मनुष्य जाति या कि
समाज अलग. व्यक्ति हो या समाज, उसकी स्थिति अपने परिवेश में ही है और सड़क-जैसी
सामान्यतया जड़ कही जा सकने वाली चीज भी आदमी और समाज के होने में कैसी
भागीदार होती है, यह तो आदमी सड़क को आदमी की ही आँख से देखे, आदमी की ही तरह
उस पर चले, तो वह बदलना शुरू हो जायेगा और भविष्य में उसे यह एहसास लगातार
सावधान रखेगा कि इस वक्त वह सड़क के किस मोड़ पर है और कि यहाँ पर किसी के
साथ बातचीत भी करनी है, तो कौन-सी, और किस मनोभाव में ! क्योंकि, जैसा कि पहले
जिक्र आया, इस वक्त सामने की तरफ से लोग नहीं आ रहे थे, लेकिन श्रीमती बलबीर
का कबूतर की तरह का सीना फुलाना सड़क पर, और इर्द-गिर्द, हवा में की गंध की
तरह व्याप गया और लगा कि सारे वातावरण में एक उष्मा भर गई है.
गुप्ता रेस्तराँ में इन लोगों का होना न सिर्फ यह कि सामने की दीवार पर के
शीशों में बल्कि रेलडिब्बानुमा बनावट के उस पूरे रेस्तराँ में प्रतिबिम्बित हो
गया. आवाज को चेष्टापूर्वक धीमा करके, मिस गोम्स बोलीं-"लगता है, आपके
'इलेक्शन'लड़ने की खबर सारे शहर में फूट गई."
"आप तो ऐसे कह रही हैं, जैसे शहर के बीचोंबीच किसी जमादारिन के कंधे पर का
मटका फूट गया हो !" कहते हुए श्रीमती बलबीर ने इतने जोर का ठहाका लगाया कि लगा,
शीशे चटक जायेंगे. वहाँ से तीनों जल्दी ही बाहर आ गई और थोड़ी देर माल रोड़ पर
चुपचाप चलती रहीं.
यक्षिणी देवी मोहाल वाली सड़क पर कुछ ही दूर चली थीं कि भैरों मंदिर में से
रामलीला की 'रिहर्सल'का शोर सुनाई दे गया. वाटिका-प्रसंग था शायद.
'एहि भाँति गौरी अशीस सुनि सिय सहित हिय हरषीं अली.'सुनते ही कनिष्ठा को पिता
की स्मृति हो आई.
पिछले वर्ष, इन्हीं दिनों, कितने मनोयोग से पूरा अयोध्या काण्ड पढ़ाया था
उन्होंने, जबकि दशहरों की छुट्टियों में विलियम और मार्था, दोनों ही मौसी के
यहाँ रानीखेत चले गये थे. समानांतर रामलीला चल रही हो जैसे, पिता के मन में.
भोर में, जबकि कनिष्ठा बिस्तर पर ही होती थी, 'उठे लखन निशि विगत सुनि अरुन
शिखा धुनि कान, गुरु ते पहले जगतपति 'जागे राम सुजान.' का पाठ करते हुए, कैसी
अश्रुधारा बहती होती थी उनकी आँखों से.
कनिष्ठा ने बहुत बचाकर आँसू पोंछे, लेकिन मिस गोम्स ने देख लिया.
बोलीं-"मार्था आंटी और विलियम तो, शायद, इस बार अपने मामा के यहाँ जाने वाले
हैं, छुट्टियों में ? क्यों मिस त्रिपाठी ? इस बार त्रिपाठी अंकल से कहिये कि हम
लोगों को भी रामलीला दिखा लायें ? कोई हर्ज तो है नहीं."
"बाबू जी नहीं जाते. शायद, पच्चीस साल हो गये. फिर भी मैं कहूँगी." कनिष्ठा ने
सड़क पर बिखरे को समेटने की सी सावधानी में कहा और चुप हो गई.
शहर के मध्य भाग से अपनी-अपनी दिशा पकड़ने से पहले, मिस गोम्स ने लगभग
अप्रत्याशित रूप से पूछ लिया-"आप 'प्रेगनेन्ट'तो नहीं, मिसेज बलबीर ?"
श्रीमती बलबीर ने लगभग अच्छा-खासा चाँटा मिस गोम्स के मुँह पर रख दिया, लेकिन
तुरन्त ही उदास पड़ गई. उनका 'सॉरी, मिस गोम्स !' कहते हुए माफी माँगना, उनके
चेहरे पर की त्वचा पर उभर आया.
मिस गोम्स तुरन्त हँस पड़ीं-"यू हैव कन्फर्म्ड माई सस्पिशन, मिसेज बलबीर !" फिर
उनके हाथ अपने हाथों में लेती बोलीं-"लगता है, रूस्तम-सोहराब वाला हिस्टारिकल
फिनामिना रंग ला रहा है !"
कुछ क्षण तो समझने में लगे-कनिष्ठा और मिसेज बलबीर, दोनों को. फिर काफी देर
हँसती ही रह गई सब.
"आज बहुत हसँ लिये. शायद, जरूरत से ज्यादा."-मिस गोम्स ने कहा-"लेकिन मिसेज
बलबीर अब इस वक्त से, आप वैसा जबर्दस्त ठहाका न लगाइएगा, जैसा गुप्ता
रेस्तरां में लगाया था. इसमें जोखिम रहता है."
"ओह मिस गोम्स, आप तो ऐसे सलाह दे रही हैं, जैसे इस किस्म के कई जोखिमों से आप
गुजर चुकीं हों !"कहते हुए, श्रीमती बलबीर ने लगभग वैसा ही ठहाका लगाया और
ठहाके में रहते ही, 'नमस्कार' की मुद्रा में हाथ जोड़े, अपनी दिशा में वापिस
मुड़ गई. ..लेकिन मिस गोम्स तेजी से आगे बढ़ी और पीठ पर का पल्लू पकड़कर, रोक
लिया. कान के पास मुहँ ले जाकर बोलीं--"मिसेज बलबीर,मेरी बातों को जरा
'सीरियसली' लीजियेगा. मैं समझती हूँ यह आपकी जिंदगी का एक अवसर है. आप थोड़ी
ड्रिकिंग भी--धीरे-धीरे बिल्कुल कम कर दीजियेगा. नाऊ यू आर ए मदर !"
"नो, आई डोन्ट वांट टु बी मदर आफ एनी डेविल्स चाइल्ड !"
श्रीमती बलबीर ने लगभग चीखते हुए, लेकिन पूरी सावधानी से अपनी आवाज को दबाते
हुए कहा. पीड़ा के चिन्ह उनकी आँखों और चेहरे पर ही नहीं, जैसे सारे अस्तित्व
में उभर आये.
मिस गोम्स ने पुन: उनके हाथों को अपने हाथों में लिया और अत्यंत कोमल स्पर्श
में करते बोलीं-'आप सिर्फ अपने बच्चे की माँ बनेंगी, मिसेज बलबीर !"
जैसे टहनी पर से पक्षी ने उड़ान भरी हो, कुछ वैसी ही आकस्मिकता में श्रीमती
बलबीर ने अपने विषाद को छोड़ा और मिस गोम्स के कान के पास मुहँ ले जाकर, शरारत
के साथ, कुछ कहा, तो कनिष्ठा के पास लौट आने पर भी अपनी हँसी रोक नहीं पाई मिस
गोम्स. कनिष्ठा ने जिज्ञासा की, तो बोलीं--"अद्भुत औरत है यह. मैने समझाने की
कोशिश की कि सिर्फ अपने बच्चे की मदर बनना है आपको मिस्टर कासी को जाने दीजिये
भाड़ में. तो तुरंत कहती है कि 'आपने क्या मुझे गाय-भैंस समझ लिया है, मिस
गोम्स !"--भई, हद है. चीज है मिसेज बलबीर !"
कनिष्ठा और मिस गोम्स गिरजे वाले मोड़ पर पहुँची थीं कि दीक्षित और सुरेश,
दोनों सामने पड़ गए. लगा कि एक क्षण को सबके सब अपने आप में ठिठके रह गये है.
तेज कदमों से आगे बढ़ निकलना, कनिष्ठा को, उन दोनों में से अपने को खींचकर अलग
निकालने-सा लगा और, वह बड़ी दूर तक चुपचाप चलती रही.
मिस गोम्स ने ही कहा--"ये दोनों तो आपस में दोस्त मालूम पड़ते हैं. कहीं ऐसा न
हो कि दीक्षित ने कभी जिक्र किया हो ?"
कनिष्ठा रूकी, मुड़कर, मिस गोम्स की ओर देखा. उसका चेहरा आहत हो आया था. एक
विदीर्णता-सी व्याप्त थी उसकी आँखों में, जैसे किसी दुर्घटना में से अभी-अभी
सँभली हो मिस गोम्स ने हाथ थाम लिया--"मिस त्रिपाठी, तुम अचानक बहुत उदास हो
गई हो. ऐसी तो कोई खास फिक्र की बात नहीं . हो सकता है, दीक्षित ने कभी जिक्र
ही न किया हो. मेरी बात-चीत तो नहीं, लेकिन सुना है, बहुत सोबर किस्म के हैं."
मिस गोम्स ने अपने अंतिम वाक्य को यत्नपूर्वक प्रश्नवाचक बनाया. कनिष्ठा धीमे
से उनकी ओर घूमी और शांत भाव उन्हें कुछ क्षण देखा और 'नहीं, ऐसी कोई बात
नहीं, मिस गोम्स !' कहती, तेज कदमों से आगे बढ़ गई. मोड़ पार करते ही,'रिजर्व
फारेस्ट' वाली दीवार शुरू हो गई, तो कनिष्ठा साड़ी संभालती दीवार पर बैठ गई.
पूरी तरह अँधेरे में न अभी शहर हुआ था और न सुरक्षित अरण्य. झींगुरों का बोलना
इस मौसम में उतना मुखर नहीं होता है, जितना गर्मियों में. इस मौसम में तो
कठफोड़वा का होना ज्यादा मालूम पड़ता है. यह भी एक खास हिस्सा है, इस शहर के न
सिर्फ भूगोल, बल्कि व्यक्तित्व और इतिहास का भी, क्योंकि ऊपर की ओर दो प्रमुख
स्वतंत्रता संग्राम के त्यागी पुरूषों--फादर भट्ट और प्रोफेसर पाँडे के घर हैं.
सड़क के किनारे की इस दीवार के नीचे-नीचे तो सिर्फ चीड़ ही चीड़ हैं, नीचे
लगभग तीन मील दूर की नदी घाटी तक में.......लेकिन सड़क के उस ओर वाले छोर में,
जो कि सड़क पर से लगभग आधा मील की ऊँचाई पर जाकर बना है और जिस पर ऊपर वाली
ढ़लान में देवदारू वृक्ष भी कम नहीं हैं.......हालाँकि वाक्य, शायद, ठीक से
पूरा हुआ नहीं है, लेकिन जैसा कि पहले कहीं और भी जिक्र आया होगा कि इस शहर
में कहीं-कहीं तो प्रकृति भी ऐसी है कि जैसे कि भाषा हो, और देखी-सुनी-पढ़ी जा
सकती हो. आप फिर यही मानेंगे कि वाक्य तो पूरा हुआ नहीं, लेकिन यह कह लेना,
शायद, रह ही जाय कि हाँ, इतना तो तय है कि प्रकृति को आँखों से देखते ही उसे
अपने अंत:करण तक प्रतिबिम्ब पाने वाले लोगों के द्वारा ही. चेतना में कौंधी
थी, कुछ दूसरी बात भी कि शहर के उत्तर-पूर्वी छोर की यह सड़क मस्तक पर की गहरी
रेखा की तरह है. यानी सड़क से नीचे की ओर का, नदी तक का हिस्सा 'तो यहाँ पर से
लगभग तीन मील दूर है -हालाँकि मिसेज बलबीर के घर से सिर्फ दो मील ही -और ऊपर की
तरफ वाले लगभग आधा मील में बस्ती.... और कि ऊपरीले छोर के देवदारूओं और नीचे
की तरफ के असंख्य चीड़ों को देखिये, तो लगभग जातिवाद के किस्म का विभ्रम
उत्पन्न कर देने वाली इस बात को जरा दूसरे कोण से भी देख लीजियेगा -यानी
सिर्फ बौद्धिक-आभिजात्य के कोण से, तो तब, शायद, यह कहा जाना आपत्तिजनक न लगे
कि ऊपर पुरोहितों की सी गरिमा में देवदारू दिखाई पड़ते हैं, नीचे यजमानों की
सी मुद्रा में चीड़.
