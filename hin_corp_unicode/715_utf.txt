<ळिटेर्रटुरे><ळेट्टेर्स्/ढिअरिएस्/श्पेएच्हेस्><शुमन्, ढ्र्.आम्बप्रसड्><शन्स्क्रिटि, शहिट्य अउर् भ्हस्ह><१९८०><असन्टि फ्रकस्हन्><आलिगर्ह्><८६-९१><२०११><शुमन्, आ-शन्स्क्रिटि, शहिट्य...-ळ्ढ्श्-औ><आब्ह शोओड्>

+अकर्मण्य और बेईमान लोगों को दण्डित भी नहीं किया जाता. कर्मठ और ईमानदार को
उचित सम्मान भी नहीं दिया जाता. सच्चरित्र एवं कर्तव्य-~निष्ठ का कोई समुचित
मूल्याकंन भी नहीं करता. चाटुकारी पुरस्कृत हो रही है, इसलिए बढ़ रही है.
जब तक भौतिकवाद और भौतिकवादी का आदर समाज में होता रहेगा, तब तक यही दशा रहेगी.
अर्थोन्मुखी दृष्टि हमें सदा गिराती रहेगी. सदाचार ही धर्म है. धर्मोन्मुखी
दृष्टि ही हमें उठा सकती है.
चाटुकारी और अनास्था के जीवन का मूल कारण मैंने निवेदन कर दिया. आप दिल्ली जैसी
महानगरी में रहते हैं. मनुष्यों के रूपों को देखते भी होंगे. मेरी राय में यह
वर्तमान सामाजिक स्थिति शीघ्र न बदल पाएगी. हर्ष है आप सानन्द हैं. सस्नेह,
श्री ईश्वरचन्द्र जी, आपका
राजपाल एन्ड संस, अम्बाप्रसाद 'सुमन'
पो., ब. १०६४, कश्मीरीगेट, दिल्ली-११०००६
श्री सोनपाल शर्मा के नाम
८/७, हरिनगर, अलीगढ़ (उ. प्र.)
दिनाकं १४.६.१९७८ ई.
प्रिय श्री शर्मा जी,
आपने लिखा है कि प्राचीन काल में राजाओं का यशोगान करने वाले बंदी, मागध और सूत
होते थे. उनमें क्या अन्तर था ?
बंदी, मागध और सूत तीनों प्रकार के यशोगायक वर्णसंकर होते थे.
बंदी का पिता क्षत्रिय और माता शूद्र होती है. मागध का पिता वैश्य और माता
क्षत्रिय होती है. सूत का पिता क्षत्रिय और माता ब्राह्मण होती है. सारांश यह
है कि बंदी को अनुलोम विवाह का परिणाम, और मागघ तथा सूत को प्रतिलोम विवाह का
परिणाम समझना चाहिए. कुन्ती के पुत्र कर्ण का पालक पिता अधिरथ जाति से सूत था.
कर्ण को 'अधिरथ-सूत' भी कहा गया है.
वर्ण-व्यवस्था की दृष्टि से सूत का दर्जा ऊँचा होता है. आज-कल राय-~भाट नाम की
जातियाँ उत्तर भारत में पायी जाती हैं. इन्हें सूतों के वंशज समझना चाहिए.
राय-भाट भी ब्याह-शादियों में वर-पक्ष का गुण-गान किया करते हैं. ये जातियाँ अब
अपना वर्ण ब्राह्मण बतलाती हैं.
जनकपुरी में पिनाक नामक धनुष के टूटने पर बंदी, मागध और सूत यशोगान करने लगे
थे-इसका उल्लेख तुलसीदास जी ने किया है--
बंदी मागध सूत गन, बिरुद बदहिं मतिधीर.
करहिं निछावरि लोग सब, हय गय धन मनि चीर..
-(रामचरितमानस, बाल. २६२/-)
हर्ष है आप सानंद हैं. बच्चों को प्यार. आप बम्बई जाने का पुरोगम कब बना रहे
हैं? सस्नेह,
श्री सोनपाल शर्मा, एम. ए. शुभैषी
प्रबक्ता, भूगोल, अम्बाप्रसाद 'सुमन'
गोपीराम पालीवाल इन्टर कालेज, अलीगढ़.
श्री मुंशीलाल जैन के नाम
 ८/७, हरिनगर, अलीगढ़-२०२००१
प्रिय बन्धु मुन्शीलाल जी, दिनाकं २४-६-७८ ई.
जय जिनेन्द्र!
आपका पत्र पढ़कर प्रसन्नता हुई. आपने 'धर्म' को बहुत व्यापक रूप से जानने की जो
इच्छा प्रकट की है, उससे आपके सुविस्तृत मानवीय दृष्टिकोण की झलक मिली. आपका
मूल प्रश्न है कि वह 'मानव-धर्म' क्या है, जिसे विश्व भर के मनुष्य स्वीकार कर
सकें और जिसमें किसी के लिए अमान्य तत्त्व न हो ?
भाई! प्रायः आज-कल मनुष्य धर्म को परलोक, आत्मा तथा परमात्मा से जोड़े रहते
हैं. परलोक में आनन्द कैसे मिलेगा, मोक्ष की प्राप्ति कैसे होगी, आत्मा एवं
परमात्मा का स्वरूप क्या है और कैसा है, संसारी जीव शुद्धात्मा कैसे बन सकता
है, आदि बातों पर कुछ समय विचार कर लेना ही मनुष्यों ने धर्म-पालन मान लिया है.
इतना ही नहीं, धर्म एक प्रदर्शन भी बनता जा रहा है. आर्यसमाजी अपना हवन और
सनातन धर्मी अपना मानस-पाठ लाउडस्पीकर लगाकर करता है. मुहल्ले को अपनी
धर्म-भावना दिखाता है; दिखावा करता है; विज्ञापन करता है और दूसरों की नींद
हराम करता है. हम लोग धर्म का सम्बन्ध अपने दैनिक विचार और कर्म से नहीं मानते.
हम नौकरी में किसी तरह भी पैसा कमाएँ, व्यापार में किसी प्रकार की चोर-बाज़ारी
करें, वकालत में कैसा भी असत्य व्यवहार करें, डाक्टरी में रोगी से कितना भी
पैसा ऐंठते रहें और किसी ग़रीब का कितना भी शोषण करें; लेकिन मन्दिर, मस्जिद,
गिरजाघर, गुरुद्वारे आदि में जाकर कुछ समय प्रार्थना, अर्चन, वंदन आदि ऊपरी मन
से कर लें, तो हम धर्म का पालन करते हैं; हम धर्मात्मा हैं. यह धारणा प्रायः
लोगों के मन में घर कर गयी है.
मंदिर, मस्जिद, गिरिजा, गुरुद्वारा आदि में जो धर्म दृष्टिगोचर होता है वह धर्म
नहीं, धर्म का दिखावा है, रस्म-अदायगी है. हम लोभी, लालची, कामी बने हुए
धर्मात्मा का नाटक खेलते हैं. आज जिस धनाढ्यता की ओर हम दौड़ रहे हैं, उसकी
चौंध से हमें धर्म दिखाई नहीं पड़ता. उपनिषद्कार ने कहा भी है कि सत्य का मुँह
सोने के ढक्कन से बंद है-हिरण्मयेन पात्रेण सत्यस्यापिहितं मुखम्-(ईशावास्य
उपनिषत्, मं.१५)
प्रिय भाई मुन्शीलाल जी! उपर्युक्त क्रियाकलापों में यदि मन, वचन और कर्म की
शुद्धता-पवित्रता नहीं है, तो निश्चित ही वे क्रियाकलाप 'धर्म' नहीं, 'पाप'
हैं. धर्म वस्तुतः शुद्धाचरण का ही दूसरा नाम है. जो वैद्य या डाक्टर ईमानदारी
से अर्थात् सच्ची निष्ठा से रोगी का इलाज करता है, रोग के निदान में सच्ची राय
देता है और रोगी को अपने-जैसा मानते हुए रोग-निवारण में संलग्न रहता है, वह
भजन-पूजन न करने पर भी धर्मात्मा है. जो किसान अपने कृषि-कर्म में सत्य, निष्ठा
और ईमानदारी से परिश्रम करता है; जो किसान अन्न उगाने में प्रचण्ड मार्तण्ड की
तपन की, और शीत, वर्षा, आँधी और ओलों की परवाह न करते हुए खेत में अन्न उगाता
रहता है और पशुओं को अपनी प्यारी सन्तान-सा समझता है, वह शास्त्रहीन या निरक्षर
होते हुए भी धर्मात्मा है. उसका वह कृषि-कर्म सामान्य कर्म नहीं है; वह वास्तव
में हवन है, यज्ञ है, पूजा है, नमाज़ है, प्रार्थना है और आरती है. वह किसी भी
युधिष्ठिर से धर्माचरण में कम नहीं है. आप उस किसान में ईश्वर या शुद्धात्मा के
दर्शन कर सकते हैं.
सच्चे मन और सच्ची वाणी से संयुक्त सच्चा कर्म ही धर्म है. इसीलिए सत्य, सेवा,
दया, प्रेम आदि मानव-धर्म के मूल तत्व माने गये हैं. जो मनुष्य इन तत्त्वों को
कर्म द्वारा साकारता प्रदान करता है, वही सच्चा धर्मात्मा है. उसी के
क्रियाकलाप विश्वधर्म हैं या मानवधर्म हैं. इस मानवधर्म को सभी स्वीकार
करेंगे, चाहे कोई ईश्वरवादी हो, या अनीश्वरवादी.
आप जैन हैं. जैन धर्म में जीवन के लिए तीन ही रत्न हैं. (१) सम्यक् दर्शन (२)
सम्यक् ज्ञान (३) सम्यक् चारित्र्य. इन तीनों में तीसरा ही प्रमुख है.
चारित्र्य का अर्थ है कर्म अर्थात् जीवन भर सत्कर्म करना. इसी में सच्चे
मानवधर्म का बीज संनिहित है. पहले दो तो तीसरे की पृष्ठभूमि मात्र समझिए;
क्योंकि इच्छा होने पर ही हम कुछ सीखेंगे और सीख जाने पर ही उसे करेंगे. इसीलिए
पहला दर्शन=थिस्ह्, दूसरा ज्ञान=खोनोत्लेड्गे और तीसरा चारित्र्य=आच्टिओन्.
मेरी दृष्टि में सत्य, सेवा, दया, प्रेम आदि के साथ सत्कर्म करना ही मानवधर्म
है. इसीसे मानव का, देश का और विश्व का कल्याण हो सकता है.
जब आप कभी जैन मन्दिर के प्रांगण में अहिंसा भाव से, सच्चे और सहज मन से साफ़
बात करते हैं, तो तब वह वाणी मानवधर्म का एक अंग ही होती है. उससे प्रायः सभी
का मन प्रसन्न होता है. मानवधर्म सबको ग्राह्य है और होगा. हर्ष है आप सानंद
हैं.
श्री मुंशीलाल जी जैन, आपका
दर्शन भवन, अचलताल, अलीगढ़. अम्बाप्रसाद 'सुमन'
श्री दामोदरदास जैन के नाम
 ८/७, हरिनगर, अलीगढ़ २०२००१
प्रिय श्री दामोदरदास जी जैन, दिनाकं १२.७.१९७७ ई.
जय जिनेन्द्र!
आपका जिज्ञासात्मक प्रश्न महत्त्वपूर्ण है. आपके पत्र की भाषा से यह मालूम
पड़ता है कि आप मुख्य रूप से यह जानना चाहते हैं कि आत्मा के सम्बन्ध में जिस
प्रकार की अवधारणा जैन-दर्शन में है, वैसी अवधारणा हिन्दू-~दर्शनों में कहाँ
मिलती है ? अनन्त संख्या में आत्माओं को कौनसा दर्शन मानता है ?
बन्धुवर जैन साहब, जैन-दर्शन के अनुसार अस्तित्वकाय (द्रव्य) दो प्रकार के
हैं-(१) जीव (२) अजीव. जीवों के दो मुख्य भेद हैं-(१) मुक्त जीव (२) बद्धजीव.
लेश्याओं (कर्मबन्धनों) के कारण जीव बद्धावस्था में रहता है. जीव का पुद्गल में
निवास करना ही, उसकी बद्धावस्था का सूचक है. मुक्तजीव को आत्मा समझना चाहिए.
आत्माएँ अनन्त संख्यक हैं. जीव-अजीव असंख्य हैं. आत्माओं का गुण (नित्य धर्म)
चैतन्य है. आत्माओं का पर्याय (अनित्य धर्म) विचार विशेष तथा इच्छाएँ हैं.
आत्मा और प्रकृति की अवधारणा में जैन-दर्शन हिन्दुओं के सांख्य दर्शन से मेल
खाता है. सांख्य दर्शन में पुरुष और प्रकृति अनादि हैं. पुरुष को आत्मा समझना
चाहिए. सांख्य के अनुसार अनेक पुरुष अर्थात् आत्माएँ हैं. प्रकृति अर्थात्
साम्यावस्थावाली प्रकृति से उत्पन्न विकृति (बुद्धि, मन, इन्द्रियाँ,
पंच-~तन्मात्राएंॅ, पंचमहाभूत आदि) संसार की सृष्टि एवं आविर्भाव ही है. सृष्टि
निराकार प्रकृति की विकृति है. आत्माएँ असंख्य हैं और निराकार-साकार प्रकृति भी
अनादि है. गीता कहती है--
नासतो विद्यते भावो नाभावो विद्यते सतः -(गीता अ.२/१६)
अतः यह निश्चित रूपेण कहा जा सकता है कि आत्मा और अजीव के सम्बन्ध में जैन
दर्शन और सांख्य दर्शन बहुत मिलते-जुलते हैं. आपकी श्रीमती जी तो जैन धर्म और
जैन दर्शन में बहुत रूचि रखती हैं. महिलाओं में नेतृत्व भी करती हैं. हर्ष है
आप सपरिवार सानंद हैं.
श्री दामोदरदास जी जैन शुभैषी
राजेन्द्र मैटल वर्क्स, हरिनगर, अलीगढ़ अम्बाप्रसाद 'सुमन'
श्री श्यामसुन्दर वार्ष्णेय के नाम
 ८/७, हरिनगर, अलीगढ़ २०२००१
प्रियवर श्यामसुन्दर वार्ष्णेय, दिनाकं १८.७.७८ ई.
आशीर्वाद!
पत्र में तुमने मुझसे मेरे जीवन की परम करुणाजनक घटना जानने के लिए लिखा है.
मैं उस घटना को संक्षेप में तुम्हें लिखकर भेज रहा हूँ.
बात लगभग सन् १९२७ ई. की हैं, जब मैं ११ वर्ष का बालक था और अपनी जन्मभूमि
शेखूपुर गाँव के पास के बुढ़ाँसी नाम के कस्बे में दर्जा ४ में पढ़ा करता था.
ज़िला अलीगढ़ का बुढ़ाँसी नाम का कस्बा मेरे गाँव से एक कोस की दूरी पर था.
वहाँ के प्राइमरी स्कूल के प्रधान अध्यापक मुन्शी नन्नू खाँ थे, जो दर्जा ४
में हमें पढ़ाते थे. हमारे गाँव के दो साथी मेरे साथ ही दर्जा ४ में पढ़ा करते
थे. उनमें बड़े साथी का नाम शंकरपालसिंह और छोटे का पीतमसिंह था. शंकरपाल के
साथ मेरी गहरी दोस्ती थी. शंकरपाल, पीतम और मैं प्रायः साथ-साथ अंकगणित के सवाल
हल किया करते थे. हम तीनों के साथ एक मित्र और थे, जिसका नाम राजबहादुर था, जो
जाति के कायस्थ थे, और खरई गाँव (शेखूपुर के निकट) में अपने फूफीजात बड़े भाई
ज्वालाप्रसाद जी के पास रहा करते थे. श्री ज्वालाप्रसाद के दो सहोदर भाई थे,
जिनके नाम बद्रीप्रसाद और कामताप्रसाद थे. ये दोनों भाई भी पटवारी थे.
ज्वालाप्रसाद खरई और उसके आस-पास के गाँवों के पटवारी थे. उन दिनों गाँव में
पटवारी का बड़ा रुतबा होता था. बड़े-बड़े ज़मीदारों को उसकी बात सर-~कारी हुक्म
की तरह माननी पड़ती थी. श्री ज्वालाप्रसाद और उनके दोनों भाई अंकगणित में
होशियार थे. हमारे हेडमास्टर मुंशी नन्नू खाँ अंकगणित की जितनी प्रश्नावलियाँ
हमें घर पर हल करने के लिए देते थे, उन्हें हम खरई जाकर अपने साथी राजबहादुर के
साथ हल किया करते थे. जो सवाल हमसे नहीं आते थे, उन्हें श्री कामताप्रसाद जी हल
करके हमें समझाते थे. शंकरपालसिंह और पीतम-~सिंह भी मेरे साथ सवाल हल करने के
लिए छुट्टियों में खरई जाया करते थे.
हम तीनों (शंकरपाल, पीतम और मैं) सहपाठी छुट्टी के दिन प्रायः ८ बजे खरई चले
जाते थे और दोपहर के बाद ३-४ बजे तक अंकगणित के सवाल हल किया करते थे.
कामताप्रसाद हमारी सहायता सवाल निकलवाने में बहुत किया करते थे. लम्बी
प्रश्नावली होती थी, तो हम प्रातः लगभग ७ बजे ही 'खरई' चले जाते थे. दोपहर हो जाने
पर दो-एक दिन तो कामताप्रसाद जी ने हम तीनों सहपाठियों को दोपहर का भोज़न अपने
घर ही कराया था.
दर्जा ४ पास करने के बाद हम लोगों का 'खरई' जाना बन्द-सा हो गया. शिक्षा की नाव
जीवन-सागर में चलती रही. सन् १९५७ ई. में मैं हिन्दी-अध्या-~पक होकर अलीगढ़
मुस्लिम विश्वविद्यालय के हिन्दी-विभाग में सेवा-कार्य करने लगा. तब मैं
कृष्णापुरी, अलीगढ़ में श्री बाबूलाल जैन के छोटे भाई मा. राम-~स्वरूप जैन के
एक मकान में किरायेदार के रूप में रहा करता था. मोहल्ला कृष्णापुरी ख़िरनीगेट
के पास है और उसके पास ही हाथरस का अड्डा है.
एक दिन मैं प्रातः की जनता गाड़ी से दिल्ली जानेवाला था. अतः प्रातःकाल के
अँधेरे-से में मैं छोटी-सी अटैची लेकर खिरनीगेट आया और अलीगढ़ रेलवे स्टेशन के
लिए रिक्शा तलाशने लगा. थोड़ी देर में एक रिक्शा हाथरस के अड्डे से खिरनीगेट की
ओर आता हुआ मुझे दिखायी दिया. उस रिक्शे का चालक मैला और कुछ फटा-सा पायजामा
पहने हुए था, और शरीर पर मैली फटी हुई कमीज़ थी. रिक्शापुलर का मुँह अँधेरे के
कारण मुझे साफ़-साफ़ नहीं दीखा था. रिक्शा चालक ने बड़े अदब से विनयभरी वाणी
में मुझसे कहा "चलिए, हुज़ूर ! मैं आपको अभी स्टेशन पहुँचाता हूँ. आपकी ही
बोहनी कर रहा हूँ. आप जो चाहे, वह दे दीजिए; कोई हुज्जत न होगी. आप जो कुछ
देंगे, उसे सिर-माथे लूँगा. ज़िन्दगी के बुरे दिन तो इन्सान को काटने ही पड़ते
हैं. राजा नल पर तो बुरे दिन १२ साल तक रहे थे."
