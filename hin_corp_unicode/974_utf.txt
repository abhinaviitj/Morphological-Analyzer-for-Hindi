<णटुरल् श्चिएन्चे><आग्रिचुल्टुरे><घजेन्ड्र घिरि><ख्हेटि><१९८८><भ्हरटिय ख्रिस्हि आनुसन्ड्हन् फरिस्हड्><णेत् ढेल्हि><९ टो १३><२४००><घजेन्ड्र घिरि - ख्हेटि><ढ्हनन्जय् ख्र्.>

लागत वाली तकनीकें
तिलहनों के लिए उपयोगी लागत वाली तकनीक इस प्रकार है-
उर्वरकों की मात्रा: तिलहन फसलों को बारानी क्षेत्रों में उगाई जाने के कारण
प्राय: कृषक उर्वरकों का प्रयोग नहीं करते, परन्तु कृषि वैज्ञानिकों ने सिद्ध कर
दिया है कि तलहनों में उर्वरकों के प्रयोग से उपज में वृद्धि होती है. गौड़ और
त्रिहान (१९७३) ने सुमेरपुर, राजस्थान में तिल पर परीक्षण करके स्पष्ट किया कि
प्रति हैक्टर ५० कि. ग्रा. नाइट्रोजन +५० कि. ग्रा. फास्फोरस +२५ कि. ग्रा. पोटश
देने से तिल की अधिकतम उपज प्राप्त होती है. यह उपज बिना उर्वरक की तुलना में
तीन गुनी से भी अधिक पाई गई. मेंती और जाना (१९८५) ने कल्याणी, पश्चिम बंगाल में
परीक्षण करके तिल के लिए प्रति हैक्टर ४० कि. ग्रा. नाइट्रोजन + १५ कि. ग्रा.
फास्फोरस उत्तम बताया.
सरसों पर किए गये परीक्षणों से विदित हुआ कि भूरी सरसों में बारानी अवस्था ६०
कि. ग्रा. तक नाइट्रोजन प्रति हैक्टर देने से उपज में वृद्धि होती है (सारणी-५),
जबकि पाटिल और दे (१९७८) ने प्रति हैक्टर ५३ कि. ग्रा. नाइट्रोजन ही लाभदायक
बताया. दिल्ली में कुसुम पर किए गये परीक्षण से विदित हुआ कि बारानी फसल के लिए
प्रति हैक्टर ६० कि. ग्रा. नाइट्रोजन लाभदायक रहती है. इससे उपज में ४० प्र. श.
तक वृद्धि हो जाती है (सारणी-६). हैदराबाद में कुसुम की उपज बढ़ाने के लिए ४०
कि. ग्रा. नाइट्रोजन ही प्रभावशाली पाई गई (योगेश्वर राव आदि, १९८२).
मूंगफली दो दाल वाली फसल होने के कारण खेत में डाली गई नाइट्रोजन की अपेक्षा
फास्फोरस से अधिक प्रभावित होती है. इसके लिए आमतौर से प्रति हैक्टर २० कि.ग्रा.
नाइट्रोजन+५० कि.ग्रा. फास्फोरस देने की सिफारिश की जाती है. पंवार और खुस्पे
(१९७८) ने अकेला की बारानी अवस्था के लिए २५ कि.ग्रा नाइट्रोजन +५० कि.ग्रा
फास्फोरस प्रति हैक्टर १८ क्विंटल उपज लेने के लिए उपयुक्त बताई. तुरखेडे और
गिरि (१९८२) को दिल्ली की बारानी अवस्था में मूंगफली के बीज में जीवाणु खाद का
टीका लगाने से भी २० कि. ग्रा. नाइट्रोजन के समान उपज मिली जो बिना खाद की तुलना
में १० प्र. श. अधिक थी. फास्फोरस की ४० कि. ग्रा. मात्रा से उपज में लगभग १८
प्र. श. वृद्धि पाई (सारणी-९). पाटिल आदि (१९८३) ने गुजरात में परीक्षण करके
बताया कि मूंगफली से अधिक उपज लेने के लिए प्रति हैक्टर २५ कि. ग्रा. नाइट्रोजन+५०
कि. ग्रा. फास्फोरस देनी आवश्यक है.
सिंचाई: तिलहन फसलों की उपज पर सिंचाई का भारी प्रभाव पड़ता है. गंगासरन और गिरि
(१९८६) के अनुसार सरसों की "पूसा बोल्ड" किस्म को ३० और ९० दिन बाद, दो पानी
देने से उपज में लगभग ३३ प्र. श. वृद्धि होती है (सारणी-७). कुसुम की असिंचित
फसल की तुलना में दो सिंचाई देने से उपज में लगभग ५० प्र. श. की वृद्धि पाई गई
(सारणी-८). युसुफ आदि (१९८१) ने कुसुम में चार सिंचाई देने से उपज में ७५ प्र.
श. से भी अधिक वृद्धि होने की जानकारी दी है. वानखेड़े आदि (१९७०) ने तोरिया की
फसल के लिए तीन सिंचाई उपयुक्त बताई . सेनी आदि (१९७३) ने लुधियाना में मूंगफली
की "एम १४५" किस्म पर परीक्षण करके स्पष्ट किया कि कुल उपलब्ध नमी की ५० प्रतिशत
मात्रा का ह्रास होने पर मूंगफली में सिंचाई करने पर उपज में महत्वपूर्ण वृद्धि
होती है.
खरपतवार नियंत्रण: इन फसलों की उपज बढ़ाने के लिए समय पर खरपतवार नियंत्रण अति
आवश्यक है. वैसे तो समय पर एक या आवश्यक समझने पर दो निराई करने से खरपतवारों को
नियंत्रित किया जा सकता है. परन्तु हाल ही में कुछ खरपतवारनाशी रसायनों के
प्रयोगों से खरपतवारों को नियंत्रित करके उपज के कारगर परिणाम मिले हैं. राव और
नारायण (१९८५) ने तिल पर किए गये परीक्षणों में कई खरपतवारनाशी रसायनों का
प्रयोग किया जिनमें फ्लूक्लोरेलिन की १.२५ कि. ग्रा./है. मात्रा सर्वाधिक
प्रभावशाली पाई गई जिससे तिल उपज में लगभग ६५ प्र. श. वृद्धि हुई (सारणी-१०)
यदुराज आदि (१९८०) ने भी मूंगफली के उगने से पहले इसी रसायन का प्रयोग किया
जिससे उत्तम परिणाम मिले. गिरी ओर सरन के अनुसार दो निराई करने से मूंगफली में
८४ प्र. श. वृद्धि हुई. बीज के उगने से पहले प्रति हैक्टर १.० कि. ग्रा.
आक्साडायोजन नामक रसायन का छिड़काव खेत में करने से पहले उपज में लगभग १६ प्र.
श. वृद्धि हुई (सारणी-११)
सारणी-९: नाइट्रोजन, जीवाणु खाद और फास्फोरस का मूंगफली पर प्रभाव
------------------------------------------------------------------------------
उपचार दाने की उपज (क्विंटल/है.)
-----------------------------------------------------------------------
बिना नाइट्रोजन २४.१
२० कि. ग्रा. नाइट्रोजन २६.-५
मात्रा जीवाणु टीका २७.१
फास्फोरस की मात्रा (कि.ग्रा./है.)
० २२.४
४० २६.६
८० २७.७
------------------------------------------------------------------------
स्रोत: तुरखेडे और गिरी (१९८२)
सारणी-१०: खरपतवारनाशी रसायनों का खरपतवार नियंत्रण और तिल की उपज पर प्रभाव
-----------------------------------------------------------------------
रसायनों का विवरण सक्रिय खरपवारों की मात्रा दाने की उपज
तत्व (कि. ग्रा./है.) (कि. ग्रा./है.) (कि. ग्रा. /है.)
-----------------------------------------------------------------------
बिना रसायन ८०६ ४५३
फ्लूक्लोरोलिन (१.२५) २४३ ७५०
फ्लौजीफैप-बुटाइल (०.५) ३१३ ५२८
आकसीफलोरफेन (०.२५) २०० २०६
थायोबेन कार्ब (१.७५) ४२९ ४१५
-----------------------------------------------------------------------
स्रोत: राव और नारायण (१९८५)
सारणी-११: निराई और खरपतवारनाशी रसायनों का मूंगफली की उपज पर प्रभाव
-----------------------------------------------------------------------
उपचार दाने की उपज (क्विंटल /है.)
-----------------------------------------------------------------------
अनुपचारित २,०२८
एक निराई ३० दिन पर २,४८३
दो निराई ३०+६० दिन पर २,५१९
आकसाडायजोन (१ कि. ग्रा.)बीज उगने से पूर्व २,३४९
फ्यूजीलेट (२ ली.) + (१ ली.) एक माह बाद २,१७०
बार-बार निराई २,४७०
-----------------------------------------------------------------------
 सूरजमुखी से तेल ही तेल
 डा. भूपेन्द्र राय
 आनुवंशिकी और पादप-प्रजनन विभाग
 कृषि विज्ञान संस्थान
 काशी हिन्दू विश्वविद्यालय, वाराणसी-२२१००५.
सूरजमुखी एक नई तिलहनी फसल है, पर बहुत तेजी से लोकप्रिय हो रही है. यह जहां
सूखारोधी है वहां जल्दी पकने के कारण साल में कई बार उगायी जा सकती है. इसीलिए
वैज्ञानिक ऐसी कृषि विधियों की खोज कर रहे है जिन्हें अपनाकर १५ से २५ क्विंटल
तक उपज ले सकते हैं.
सूरजमुखी अपने देश के लिए एक नई तिलहनी फसल है. सन् १९७२-७३ में जहां इसे मात्र
१.१६ लाख हैक्टर क्षेत्र में उगाया जाता था, वहीं अब इसे लगभग ९.३ लाख हैक्टर
में उगाया जाता है. इससे प्रतिवर्ष लगभग ४.६५ लाख टन उत्पादन प्राप्त किया जाता
है. कर्नाटक (४.२५ लाख हैक्टर), महाराष्ट्र (३.० लाख हैक्टर) तमिलनाडु (१.५ लाख
हैक्टर) आन्ध्र प्रदेश (०.३ लाख हैक्टर) आदि प्रदेशों में इसकी खेती अब बहुतयात
से की जाती है. गुजरात, उत्तर प्रदेश, पश्चिम बंगाल, उड़ीसा और मध्य प्रदेश को
मिलाकर, इसे लगभग ०.२५ लाख हैक्टर में उगाया जाता है. देर से वर्षा के कारण
मूंगफली की बुआई में देर होने पर, या जायद में आलू, गन्ना या तोरिया लेने के बाद
खाली पड़े खेतों में, इसकी बुआई सफलतापूर्वक की जा सकती है. यह सूखा रोधी है.
जल्दी पककर तैयार हो जाती है. इसलिए साल में की बार उगायी जा सकती है. इसका बीज
से बीज-संवर्धन (१:८०) अच्छे अनुपात में किया जा सकता है. इसे देश में कहीं भी
सफलतापूर्वक उगाया जा सकता है. इन्हीं गुणों के कारण इसे मौजूदा फसल-चक्रों में,
जब खेत सौ दिनों के लिए जब भी खाली रहता है, एक अतिरिक्त फसल के रूप में उगाया
जा सकता है. विधिवत् किए गए अनुसंधान-कार्यों के फलस्वरुप, प्राप्त परिणामों से,
अब इस फसल के प्रति-हैक्टर उपज की बढ़ोत्तरी के भरसक प्रयत्न किए जा रहे हैं.
इससे खाद्य-तेलों की मौजूदा आम-उपलब्धता की और बढ़ाया जै सके. यहां
सूरजमुखी-उत्पादन के उन प्रमुख पहलुओं की चर्चा की गयी हैं, जिन्हे अपना कर
किसान-भाई इसकी भरपूर पैदावार ले सकते हैं और सूरजमुखी से तेल ही तेल मिल सकता
है.
खेत की तैयारी
सूरजमुखी की खेती के लिए, जीवांशयुक्त, उदासीन पी-एच. मान वाली बलुई दोमट भूमि,
जिसमें जल निकास का अच्छा प्रबन्ध हो, अच्छी होती हैं. बीजों के अच्छे जमाव के
लिए, मुलायम, भुरभरी मिट्टी और खेत की अच्छी तैयारी करना जरुरी है. इसके लिए एक
बार मिट्टी पलटने वाले हल से गहरी जुताई करके उसके बाद, दो बार हैरो या देशी हल
चलाकर खेत को तैयार किया जा सकता है. खेत तैयार करते समय खतपतवार आदि के अवशेषों
को चुनकर खेत से बाहर निकाल देना जरूरी है.
मिलवां खेती में
सूरजमुखी की फसल को, या तो शुद्ध रूप से, या फिर मूंगफली, मंडुवा उड़द, मूंग या
सरसों, कपास आदि की फसल के साथ मिलवां रूप से उगा सकते हैं. इसकी शुद्ध फसल को
उगाते समय इस बात का ध्यान रखना चाहिए कि उसी खेत में सूरजमुखी की फसल बार-बार न
उगाई गयी हो, नहीं तो उस खेत में कीटों और बीमारियों की बहज से, इसकी औसत उपज
में कमी आ सकती है. सूरजमुखी की अन्त:फसली मिलवां खेती पर महाराष्ट्र,कर्नाटक और
तमिलनाडु में किये प्रयोगों में, मूंगफली के साथ इसका २:६ का अनुपात सर्वाधिक
उपयुक्त पाया गया है. इसी प्रकार, कर्नाटक, आन्ध्र प्रदेश में मंडुवा, उड़द,
मूंग के साथ भी २:६ का ही अनुपात लाभप्रद पाया गया है (सारणी-१). नारियल और काजू
के बागों में भी सूरजमुखी की अन्त:-फसली खेती काफी लाभप्रद सिद्ध हुई है. चूंकि
ये दोनों फसलें, पर-परागित है, अत: रामतिल की फसल पर आई मधुमक्खियों और अन्य
कीटों से, सूरजमुखी का भी भरपूर पर-परागण हो जाता है और उसमें बीज अच्छी मात्रा
में भरते हैं.
सारणी-१ सूरजमुखी की फसल के साथ प्रचलित अन्त: फसली-पद्धतियां
-----------------------------------------------------------------------
सूरजमुखी के साथ अन्त:-फसलें सूरजमुखी के साथ क्षेत्र जिनमें उपयोगी
 अन्त:-फसलों की उपयुक्त
 कतारों का अनुपात
 (१) (२) (३)
-----------------------------------------------------------------------
सूरजमुखी + मूंगफली १:१ गुजरात
 २:४ कर्नाटक
 २:६ कर्नाटक, महाराष्ट्र
 तमिलनाडु
सूरजमूखी + मडुंवा २:६ कर्नाटक, आन्ध्र प्रदेश
 तमिलनाडु
सूरजमुखी + उर्द २:६ कर्नाटक, आन्ध्र प्रदेश
 तमिलनाडु
सूरजमुखी + मूंग २:६ कर्नाटक, उत्तर प्रदेश
सूरजमुखी + कपास १:१ गुजरात
सूरजमुखी + रामतिल १:३ कर्नाटक
सूरजमुखी + सरसों १:३ उत्तर प्रदेश, बिहार
-----------------------------------------------------------------------
बीज और बुआई
आमतौर से, प्रति हैक्टर के हिसाब से, १० से १५ किलोग्राम बीज की जरूरत होती है.
"वी-एस.एच. १", "ई.सी. ६८४१४", और "६८४१५" के लिए कतार से कतार की दूरी ६०
सेन्टीमीटर तथा "मोर्डेन" किस्म के लिए ४५ सेन्टीमीटर की आवश्यकता होती है. पौधों
से पौधों की दूरी २०-३० सेन्टीमीटर की होनी चाहिए. अच्छी उपज के लिए ८०,००० प्रति
हैक्टर पौधों की संख्या वांछित होती है. बीजों को, बुआई के पहले, पानी में १२
घण्टे तक भिंगो लेना चाहिए, फिर उन्हें छाया में सुखाकर, बुआई करने से, इनका
जमाव अच्छा होता है. बुआई से पहले, उन्हें "ब्रेसिकाल" के दो से तीन ग्राम प्रति
किलोग्राम या फिर "थिरम" के प्रति ग्राम प्रति किलोग्राम की दर से शोधित करके ही
बुआई करनी चाहिए. बीजों को जमीन में चार से पांच सेन्टीमीटर की अधिक गहराई पर
नहीं बोना चाहिए, नहीं तो उसके जमाव पर इसका बुरा प्रभाव पड़ सकता है. खरीफ की
फसल के लिए १५ जून से १५ जुलाई का समय इसकी बुआई के लिए उपयुक्त होता है. रबी की
फसल के लिए, मध्य अक्टूबर से मध्य नवम्बर का और जायद की फसल के लिए फरवरी के
दूसरे पखवारे से लेकर मार्च के प्रथम सप्ताह तक इसकी बुआई का उपयुक्त समय पाया
गया है. देर से बुआई करने पर, उपज में ३० से ५० प्रतिशत तक की कमी आ सकती है.
बुआई के लिए उपयुक्त समय का निर्धारण करते समय, इस बात का ध्यान रखना चाहिए कि
पौधों में फूल आते समय बरसात न हों, नहीं तो, पुष्पकों के पर-परागण पर इनका बुरा
असर पड़ सकता है और मुण्डकों में, बीच अच्छी प्रकार नहीं भरेंगे. अत: उपज कम हो
सकती है.
खाद और उर्वरक-प्रबंध पर अनुसंधान
जैसा की पहले बताया गया है, जीवांशयुक्त मिट्टी में सूरजमुखी की अच्छी उपज
प्राप्त होती है. अत: जिन खेतों में जीवांश की कमी हो, इनमें बुआई के १५-२० दिन
पहले, दस टन गोवर की सड़ी खाद प्रति हैक्टर के हिसाब, से भूमि में मिला देनी
चाहिए. प्रायोगिक दशाओं में देखा गया है कि एक क्विंटल सूरजमुखी के बीज-उत्पादन
के लिए क्रमश: ५.३३ किलोग्राम नाइट्रोजन १.३४ किलोग्राम फास्फोरस और २.७०
किलोग्राम पोटाश की जरुरत पड़ती है. आमतौर से, सूरजमुखी की अच्छी फसल के लिए,
असिंचित क्षेत्रों में, ४० किलोग्राम नाइट्रोजन, ४० किलोग्राम फास्फोरस और ३०
किलोग्राम पोटाश प्रति हैक्टर के हिसाब से और सिंचित क्षेत्रों में ६० किलोग्राम
नाइट्रोजन, ६० किलोग्राम फास्फोरस तथा ४० किलोग्राम पोटाश की जरुरत पड़ती है. पर
इन दोनो दशाओं में भी विभिन्न -किस्मों के संवेदनशीलता के स्तर में कुछ विषमता
होती है. उत्तर प्रदेश की सिंचित क्षेत्रीय दशाओं में, ८० किलोग्राम नाइट्रोजन,
६० किलोग्राम फास्फोरस और ४० किलोग्राम पोटाश के उपयोग से अच्छे उपज-परिणाम मिले
हैं. नाइट्रोजन की पूरी मात्रा को बुआई के समय ही खेत में देने की तुलना में,
सिंचित-दशाओं में, नाइट्रोजन की आधी मात्रा बुआई के समय और आधी मात्रा पौधों में
फूल आते समय देने से, अपेक्षाकृत अधिक (१३.१ प्र. श.) उपज-परिणाम पाये गए है.
जिंक और सल्फर की कमी वाली भूमियों में, इन तत्वों का उपयोग जरूरी है. जिंक की
कमी वाली भूमियों में तीन साल में या छ: फसलें लेने के बाद, २५ किलोग्राम की दर
से जिंक सल्फेट का उपयोग करना चाहिए. प्रायोगिक दशाओं में, भूमि में जब २२
पी.पी.एम. सल्फर का उपयोग किया गया तो प्रति पौधा ६.८ ग्राम बीज की उपज प्राप्त
की गई. परन्तु जब ५१ पी.पी.एम. सल्फर का उपयोग किया गया तो प्रति पौधा बीज की
उपज १२.५ ग्राम की मिली. "पेरेडोविक", ओर "विनिमिक" किस्में, जस्ते की कमी की
दशाओं में ज्यादा प्रभावित होती है पर "अर्माकिर्की" किस्म इसकी कमी के प्रति
सहिष्णु पाई गई है. यह किस्म जमीन सेजिंक की मात्रा प्राप्त करने में अपेक्षाकृत
अधिक सक्षम है.
असिंचित क्षेत्रों में उर्वरक की पूरी मात्रा को खेत की अन्तिम जुताई के समय ही
भूमि में मिला देना चाहिए. बुआई के ७०-७५ दिनों के बाद पौधों पर १५ सेन्टीमीटर
मिट्टी चढ़ाने पर पौधे कम गिरते हैं और सिंचाई के लिए भी पानी की कमी मात्रा की
जरूरत होती है. बिना मिट्टी चढ़ाये जाने वाले मानक की तुलना में, १५ सेन्टीमीटर
मिट्टी चढ़ाने से, उपज में होने वाले ३६.८ प्रतिशत नुकसान को बचाया जा सकता है.
पौधों में फूल आते समय, ८० प्रतिशत फूल आने के समय और उसके बीस दिनों के बाद
पौधों के गिरने की बजह से, क्रमश: १५, २९, तथा ३९ प्रतिशत की उपज में कमी पायी
गयी है.
नई-किस्मों के बीजों का उपयोग
देश के विभिन्न सूरजमुखी उत्पादक राज्यों के लिए सूरजमुखी की उपयुक्त किस्मों की
सिफारिश की गई (सारणी-२) इनका उपयोग इस फसल की भरपूर उपज ली जा सकती है. इनमें
सें, "ई.सी. ६८४१३" "६८४१४", "६८४१५", "सनराइजसेलेक्शन", "सूर्या",
("पी.के.वी.एस.एफ-७२-३७"), "के-१", "के-२", "मौर्डेन" और "वी. एस.एच.-१" प्रमुख
है. इनमें से, "मौर्डेन" बहुत ही जल्दी (७५-८० दिनों में) पककर तैयार होने वाली
किस्म हैं, जिसे विभिन्न बहु-फसली फसल-चक्रों में भी सफलतापूर्वक उपयोग किया जा
सकता है. कोयम्बटूर में "एस.सू.एफ-२", "३", और "४" का विकास किया ग्या है, जो
जल्दी पककर तैयार हो जाती है. बंगलौर केन्द्र पर संकर-किस्म "बी.एस.एच.-१" का
विकास किया गया है. यह ८५-९० दिनों में पककर तैयार हो जाती है. इस संकर किस्म
ने, मानक किस्म "ई. सी. ६८४१५" की तुलना में २५-३० प्रतिशत अधिक उपज दी है.
खरपतवार नियंत्रण
सूरजमुखी की फसल को पौधों की बढ़वार के,पहले ६० दिनों तक खेत को खरपतवारों से
मुक्त रहना चाहिए. इसके लिए जरूरत के मुताबिक बुआई २५ दिनों और ४५ दिनों के बाद,
दो बार निराई-गुड़ाई की जरूरत पड़ सकती है. बुआई के तुरन्त बाद और बीजों के जमाव
के पूर्व लासो (अलाक्लोर) के एक से डेढ़ किलोग्राम सक्रिय तत्व को ८०० लीटर पानी
में घोलकर छिड़काव करना चाहिए. खरपतवार की रोकथाम न करने की अवस्था में, इनसे
उपज में २२ से ३८ प्रतिशत की कमी आ सकती है.
सिंचाई की मात्रा पर अनुसंधान
पौधों में फल आते समय मुण्डकों में दानों के भरते समय, यदि सूखे की स्थिति आ जाय
तो उपज का बड़ा ह्रास होता है. सामान्य रूप से, रबी में दो सिंचाइयों की और जादय
की फसल में, चार सिंचाइयों की आवश्यकता होती है. सिंचाई पर विधिवत किए गए
उपज-परीक्षणों में ०.१,२.३; तथा ४ सिंचाइयां देकर क्रम से ११.५, १२.१ १६.४, १९.९
तथा क्विंटल प्रति हैक्टर की उपज प्राप्त की गई है. यदि दो सिंचाई देना हो तो,
उसे पौधों में फूल आते समय और मूण्डकों में बीज के भरते समय ही देना चाहिए.
प्रयोगों में नमी की भरपूर मात्रा, फूल आते समय नमी की कमी और इसके २० दिनों के
बाद नमी की कमी की दशा में क्रमश: २९, तथा २२ क्विंटल प्रति हैक्टर की उपज
प्राप्त की गई है.
सारणी २ - सूरजमुखी की कुछ प्रमुख-किस्मों के मुख्य जातीय-गुण
-----------------------------------------------------------------------------
किस्में पकने की अवधी (दिनों में) उपज क्षमता. बीज में लेत की राज्य जिनके
 ---------------------- (क्विंटल./हैक्टर.) मात्रा (प्रतिशत.में) लिए अनुमोदित
 खरीफ रबी बसन्त
-----------------------------------------------------------------------------
समष्टिगत किस्में
"पैरेडोविक", ९५ १२५ १०५ १८-२२ ४७ आंध्र प्रदेश,कर्नाटक
("ई.मी.-६८४१४") १०५ १३५ ११० महाराष्ट्र,राजस्थान,
 उ. प्र. उड़ीसा,
 तमिलनाडु
"अर्माविर्स्की" ९५ १३० ११० १५-२० ४७ तमिलनाडु,उ.प्र.
("ई.सी.-६८४१५") १०५ १४० ११५ कर्नाटक
"सनराइज सेलेक्शन" ९५ ११५ १०० १५-१८ ४४ उ.प्र.,हरियाणा,पंजाब,
 जम्मू-कश्मीर
"मोर्डेन"
("सेरियान्का-६६") ७५-९० ९५-११० ७०-७५ १५-१८ ४८ पंजाब,कर्नाटक,
 तमिनाडु
"सूर्या"(पी.के.वी.
एस.यू.एफ.-७२-३७) ७५-८५ ९०-१०० ११-१२ ४० महाराष्ट्र
"को-१" ६०-६५ ६-८ ४५ तमिलनाडु
"को-२" ७५-८० ११-१२ ४८ तमिलनाडु
संकर किस्में
"बी.एस.एच.-१" ८५-९० ९०-९५ १६-१८ ४६ कर्नाटक
---------------------------------------------------------------------------
मुण्डकों में बीज-भराव को बढ़ाना
सूरजमुखी के मुण्डकों में, बीज के न भरने के कारण, उसकी उपज में कभी-कभी बड़ी
कमी आ जाती है. हाथ द्वारा पर-परागरित किए हुए मुण्डकों में से प्राप्त किया जा
सकता है. इसके लिए रूई के फाहे या हल्के वायल कपड़े से हल्के-हल्के ८ से ११ बजे
के बीच मुण्डकों में पराग कणों द्वारा पर-परागण बढ़ाकर उनके अन्तराल पर दो-तीन
बार करना चाहिए. जैसा कि पहले बताया गया है, सूरजमुखी के खेतों में सूरजमुखी की
एक कतार के बाद रामतिल की तीन कतारों को उगाकर भी खेत में, मधुमक्खियों की संख्या
और बीज के भराव को बढ़ाया जा सकता है. सूरजमुखी के खेतों में फूल आते समय प्रति
हैक्टर के हिसाब से दो से तीन मधुमक्खियों के छत्तों को एक महिने तक रखकर
मुण्डकों में, पर-परागण की मात्रा को बढ़ाया जा सकता है. प्रयोगों में
मधु-मक्खियों के अतिरिक्त छत्तो को रखने से उपज में सामान्यतया २० से ३० प्रतिशत
की उपज में आम बढ़ोत्तरी हो जाती है. समष्टिगत किस्मों की (३१ प्रतिशत) तुलना
में संकर किस्मों जैसे, "बी.एस.एच.-१", "२", "३" में स्वपरागण के फलस्वरूप ३२,६८
और ७४ प्रतिशत के बीजों का औसत भराव पाया गया है. अत: जहां सम्भव हो,
संकर-किस्मों का प्रयोग अच्छे बीज भराव प्राप्त करने के लिए किया जा सकता है.
सारणी - ३ : मौसम का सूरजमुखी के तेल के कुछ प्रमुख गुणों पर प्रभाव
--------------------------------------------------------------------------
तेल के गुण मौसम
--------------------------------------------------------------------------
 रबी बसंत-ऋतु औसत
१. बीजों में तेल की मात्रा ४१.७ ३७.६ ३९.६
 (प्रतिशत में)
२. फास्फोलिपिड की मात्रा ०.९९ १.११ १.०५
 (प्रतिशत में)
३. तेल की आयोडीन संख्या १३२ १३५ १३३
४. तेल की सपोनीफिकेसन १९३ १८४ १८८
 संख्या
५. मुक्त वसा-अम्ल की मात्रा ०.०५३ ०.०४६ ०.०४९
--------------------------------------------------------------------------
मौसम का तेल के गुणों पर प्रभाव
चूंकि सूरजमुखी की फसल, रबी और बसन्त ऋतु दोनों मौसमों में सफलतापूर्वक उगाई जा
सकती है. अत: इन दो मौसमों का तेल के प्रमुख गुणों पर क्या प्रभाव पड़ता है इसके
भी अध्ययन किए गए हैं. आमतौर से, देखा गया है के बीजों में तेल की मात्रा बसन्त
ऋतु की तुलना में, रबी में अपेक्षाकृत (४.१ प्रतिशत) अधिक होती है (सारणी-३).
तेल में फास्फोलिपिड और आयोडीन की संख्या बसन्त ऋतु की तुलना में, रबी में
अपेक्षाकृत कम पाई गयी है. परन्तु यदि तेल की मात्रा तथा फास्फोलिपिड की मात्राए
को दृष्टि में रखते हुए देखा जाए तो यह कुल तेल की मात्रा के हिसाब से, दोनों
मौसमों नें लगभग बराबर ही आता है. हां, इतना जरूर है कि मौसम के हिसाब से बीज
में तेल की प्रतिशत मात्रा में अन्तर जरूर आता है. बसन्त ऋतु में, मुक्त
वसा-अम्लों की अपेक्षाकृत कम मात्रा फास्फोलिपिड की अपेक्षाकृत अधिक मात्रा के
कारण भी हो सकती है.
रोग और कीट-नियंत्रण
सूरजमुखी की अच्छी फसल लेने के लिए, इस फसल की भरपूर फसल-सुरक्षा आवश्यक है.
गरूई, आल्टरनेरिया जनित झलुसा, स्केलेरोटोनिया मूल विगलन आदि इसके प्रमुख रोग
और गेरूई-रोग, आमतौर से, फसल की बढ़वार के ३०-४० दिनों के बाद दिखाई देने लगते
हैं, जो सर्वप्रथम पत्तियों की निचली सतह से शूरू होता है. इसके कारण, पत्तियों
पर, छोटे-छोटे भूरे रंग के पस्चूल दिखाई देने लगते हैं, जो बाद में भूरे-काले
रंग के हो जाते हैं. इस रोग को डाइथेन एम-४५ के (०.२ प्रतिशत सक्रिय तत्व) के
घोल को १० दिनों के अंतर पर दो से तीन छिड़काव द्वारा रोका जा सकता है.
आल्टरनेरिया जनित झुलसा रोग, आमतौर से खरीफ की फसल में ८० से.मी. से अधिक वर्षा
वाले क्षेत्रों में मुख्य रूप से आता है. इससे उपज में, प्राय: ३० से ६० प्रतिशत
की कमी हो जाती है. बीज में तेल की मात्रा में सामान्य से २१ से ३२ प्रतिशत की
कमी हो सकती है. इस रोग के कारण, पत्तियों पर छोटे-छोटे भूरे रंग के धब्बे पड़
जाते हैं. इस रोग को "डाइथेन एम-४५" के ०.३ प्रतिशत घोल के छिड़काव से रोका जा
सकता है. जिस खेत में पौधे स्केलेरोटोनिया मूल विगलन या उकठा रोग से प्रभावित
हों, उनमें यथा सम्भव, अगली बार सूरजमुखी की फसल नहीं लगनी चाहिए. सितम्बर के
मध्य में बोई गई फसल पर इस रोग का कम प्रभाव होता है. इस समय बोई फसल पर
आल्टरनेरिया जनित झुलसा का भी कम प्रभाव होता है. प्रयोगों में, जुलाई में बोई
गई सूरजमुखी की "ई.सी. ६८४१५" किस्म पर आल्टरनेरिया जनित झुलसा का ३०-३५ प्रतिशत
प्रभाव, नवम्बर में बोई गयी फसल पर सर्वाधिक (१० प्रतिशत) और फरवरी में बोई गयी
फसल पर अपेक्षाकृत बहुत कम (० से २ प्रतिशत) का पाया गया है. स्केलेरोटिनिया
जनित मूल विगलन के लिए "इनरा-७७०१", "इ.सी.-६३४२", "सी.एस.-३६१", "पी-२१", "सी.
एम.-९५३-८-३" आदि जननद्रवाय, आल्टरनेरिया जनित झुलसा के लिए "ई.सी.-८५८०",
"११३०४३", "९३४४२", "११३७९३०" तथा गेरूई रोग के लिए "आर.एच.
ए.-२६६", "२७३", "२७४" आदि जननद्रव्य, प्रतिरोधी पाए गए हैं. इनका उपयोग इन
रोगों के लिए प्रतिरोधिता वाले प्रजनन कार्य में आसानी से किया जा सकता है. भूमि
में जई का भूसा या अरण्डी की खली का उपयोग कर भी स्क्लेरोटिनिया विगलन रोग के
प्रोकप को कम किया जा सकता है.
खरीफ में बोई गयी फसल के प्रमुख कीट, बिहार की बालदार, इल्ली, जैसिड, और
कटुई-सूंडी है. रबी में, इस फसल पर, आमतौर से, बिहार की बालदार इल्ली, माहू और
कटुई-सूंडी का प्रमुख रूप से प्रकोप होता है. कटुई-सूंड़ी, मुख्य रूप से पौधों
की बढ़ावार के प्रथम चरण में ही लगती है. खेत में बुआई के समय पांच प्रतिशत
हैप्टाक्लोर धूल को १५ किलोग्राम प्रति हैक्टर की दर से भूमि में मिलाकर इसके
प्रकोप को कम किया जा सकता है. माहू और जैसिड-कीट का प्रकोप, खरीफ की तुलना में,
रही में अधिक होता है. ये कीट, पत्तियों के रस को चूसते हैं तथा पौधों को कमजोर
बना देते हैं. इन दोनों कीटों को, "मेटासिस्टास्क" (२५ ई.सी.) के ०.२५ प्रतिशत
घोल का या फिर "एण्डोसल्फान" के ०.०५ प्रतिशत घोल को ६०० से ८०० लीटर प्रति
हैक्टर की दर से १०-१५ दिनों के अन्तर पर, दो बार छिड़काव कर रोका जा सकता है.
बिहार की बालदार इल्ली (डाइक्रीसिया अल्बिका) को शुरू के प्रोकपके समय ही
सफलतापूर्वक रोका जा सकता है. इसके झुण्ड वाली इल्लियां पत्तियों की निचली सतह
पर होती है. इनका पता करने के लिए खेक की समय-समय पर निगरानी करनी चाहिए. एसी
पत्तियों को, जिनपर अण्जों या इल्लियों देना चाहिए या फिर उन्हें एकत्र कर जला
देना चाहिए पर जहां, प्रकोप ज्यादा हो, वहां इन्हें "इण्डोसल्फान" कीटनाशी दवा
की डेढ़ लीटर मात्रा को ६०० से ८०० लीटर पानी में घोल कर प्रति हैक्टर के हिसाब
से, छिड़काव कर रोका जा सकता है. इल्लियों के प्रकोप पर निर्भर करते हुए, १०-१५
दिनों के अन्तर पर पर, दो-तीन छिड़काव की आवश्यकता पड़ सकती है. जहां तक सम्भव
हो, "२-४ डी", खरपतवार नाशक दवा को सूरजमुखी के खेतों में या इसके आस-पास के
खेतों में खरपतवार नियंत्रण के लिए नहीं छिड़कना चाहिए. जरूरत के मुताबिक, तोता
या अन्य चिड़ियों से फसल की सुरक्षा करनी चाहिए.
कटाई और उपज
सूरजमुखी की कटाई का उपयुक्त समय वह है, जब पौधों की पत्तियां पीली पड़ने लगती
हैं और मुण्डकों का पिछला भाग पीले रंग का हो जाता है. इस समय बीज में नमी की
मात्रा लगभग २० प्रतिशत के करीब और मुण्डकों के शेक्ष भाग में नमी की मात्रा
लगभग ६० प्रतिशत की होती है. इस समय उन्हें काट लेना चाहिए और धूप में फैलाकर
दो-तीन दिन तक अच्छी तरह सुखा देना चाहिए. फिर या तो डण्डों से हल्के-हल्के
पीटकर या प्रशेर की सहायता से मुण्डकों से बीजों को अलग कर, साफ कर पुन: धूप में
सुखा लेना चाहिए. यदि शीर्षों को कम्बाईन हार्वेस्टर से बड़े पैमाने पर कटाई
करनी हो तो, उन्हें पौधा सुधाने वाले रसाइनों से सुखाना चाहिए. इसके लिए,
"पैराक्वाट" के उपयोग से शीर्षों में ८० प्रतिशत फूल आने के ३५ से ४० दिनों में
बाद इस रसायन का छिड़काव मण्डकों की कटाई कर लेनी चाहिए. सफल भण्जारण के लिए,
बीज में नमी की मात्रा नौ से दस प्रतिशत से अधिक की नहीं होनी चाहिए. तेल के लिए
उगाई गयी फसल के बीजों से तीन-चार महीनों के अन्दर ही तेल को निकाल लेना चाहिए.
सुधरी कृषि विधियों को अपनाकर, सूरजमुखी की शुद्ध फसल की औसत रूप से १५-२५
क्विंटल प्रति हैक्टर की उपज सिंचित दशाओं में १०-१२ क्विंटल प्रति हैक्टर की
असिंचित दशाओं में और मिलवां फसल से ५ से १५ क्विंटल प्रति हैक्टर की उपज आसानी
से ली जा सकती है.
