<शोचिअल् श्चिएन्चे><षेलिगिओन्><झगट् लल् घोयन्डक.><श्ट्रियोन् के लिये कर्टव्य स्हिक्स्ह><१९९१><घोविन्ड् भ्हवन् - खर्यलय><घोरक्ह् फुर्><९० टो ९९><२१५०><घोयन्ड्क-श्ट्रियोन् के लिये कर्टव्य श्हिक्स्ह>

जब बहुत दिन बीत गये, तब अन्तमें वह समय भी आ गया, जिस दिन सत्यवान्
मरनेवाला था. जब चार दिन शेष रह गये, तब सावित्री ने तीन दिनका व्रत किया
और चौथे दिन सूर्योदयके साथ ही सब आहिक कृत्य समाप्त किया तथा सभी
ब्राह्मण, बड़े-बूढ़े सास और ससुरको प्रणाम किया. जब सत्यवान् कंधेपर
कुल्हाड़ी रखकर वनसे समिधा लानेके लिये तैयार हुआ, तब सावित्रीने
कहा--`आज मैं भी आपके साथ चलूँगी.' सत्यवान् बोला--`प्रिये! तुम उपवासके
कारण भूखी हो और वनका रास्ता बड़ा कठिन होता है.' सावित्री ने
कहा--`उपवासके कारण मुझे थकान नहीं है, मेरे मनमें उत्साह हैं.' सत्यवान्
बोला--`अच्छा, यदि तुम्हें चलनेका उत्साह है तो चल सकती हो; किंतु माताजी
और पिताजीकी आज्ञा ले लो.'
तब सावित्रीने अपने सास-ससुरको प्रणाम करके कहा--`मेरे स्वामी वनमें जा
रहे हैं. यदि आपलोग आज्ञा दें तो आज मैं भी इनके साथ जाना चाहती हूँ.'
इसपर द्युमत्सेन बोले--`जबसे तू हमारे आश्रममें आयी है, तबसे मुझे
तुम्हारे किसीभी बातके लिये याचना करनेका स्मरण नहीं है. अत: बेटी! तू जा
सकती है' इस प्रकार सास-ससुरकी आज्ञा पाकर सावित्री अपने पति सत्यवाके
साथ चल दी.
वीर सत्यवाने पहले तो अपनी पत्नीके सहित फल बीनकर एक टोकरी भर ली और
फिर वह लकड़ियाँ काटने लगा. उस समय श्रमके कारण उसके सिरमें दर्द हो गया.
उसने सावित्रीके पास जाकर कहा--`मेरे सिरमें दर्द हो रहा है, सारे शरीर
में दाह-सा होता है; अत: मैं सोना चाहता हूँ.' यह सुनकर सावित्री पतिके
पास आयी और उसका सिर गोदीमे रखकर पृथ्वीपर बैठ गयी. इतनेमें ही उसने वहाँ
सूर्यके समान, तेजस्वी, मुकुटधारी, श्यामशरीर, लाल वस्त्र पहने और हाथमें
पाश लिये हुए एक पुरुषको देखा. सावित्री बोली--`आप कौन हैं?' और क्या
करना चाहते हैं?'
यमराजने कहा--`सावित्री! मैं यमराज हूँ. तेरे पतिकी आयु समाप्त हो चुकी
है, अत: मैं इसे ले जाउँगा.' सावित्री बोली--`भगवान्! मनुष्योंको लेनेके
लिये तो आपके दूत आया करते हैं. यहाँ स्वयं आप ही कैसे पधारे?' यमराजने
कहा--`सत्यवान् धर्मात्मा और गुणोंका समुद्र है. यह मेरे दूतोंद्वारा ले
जाये जाने योग्य नहीं है. इसीसे मैं स्वयं आया हूँ.'
इसके बाद यमराज सत्यवाके शरीरसे अगुष्ठमात्र परिमाणवाले
सूक्ष्मशरीरधारी जीवात्माको निकालकर दक्षिणकी ओर चल दिये. तब सावित्री भी
उनके पीछे-पीछे चली. यह देखकर यमराजने कहा--`सावित्री! तू लौट जा और इसका
और्ध्वदैहिक संस्कार कर. तू पति-सेवाके ऋणसे मुक्त हो गयी है.' सावित्री
बोली--`मेरे पतिदेव जहाँ जायँगे, वहीं मुझे भी जाना चाहिये, यही सनातन
धर्म है. तपस्या, गुरूभक्ति, पतिप्रेम, व्रताचरण और आपकी कृपासे मेरी गति
कहीं भी नहीं रुक सकती.'
यमराज बोले--`सावित्री! तेरी युक्तियुक्त बात सुनकर मैं बहुत प्रसन्न
हूँ. सत्यवान्के जीवनके सिवा कोई भी वर माँग ले.' सावित्रीने कहा--`मेरे
ससूर राज्यभ्रष्ट होकर वनमें रहते हैं और उनकी आँखें भी जाती रही हैं. वे
आपकी कृपासे नेत्र प्राप्त करें तथा बलवान् और तेजस्वी हो जायँ.' यमराज
बोले--`सावित्री! तूने जो कुछ कहा है, वैसा ही होगा. अब तू लौट जा, जिससे
तुझे विशेष श्रम न हो.' सावित्रीने कहा--`पतिदेवके समीप रहते हुए मुझे
श्रम कैसे हो सकता है. जहाँ मरे प्राणनाथ रहेंगे, वहीं में रहूँगी. इसके
सिवा एक बात यह है कि सतपूरुषोंका तो एक बारका समागम भी अत्यन्त अभीष्ट
होता है, उससे भी बढ़कर उनके साथ प्रेम हो जाना है. संत-समागम निष्फल कभी
नहीं होता, अत: सर्वदा सत्परुषोंके ही साथ रहना चाहिये.'
यमराज बोले--`सावित्री! तूने जो हितकी बात कही है, वह मुझे बड़ी अच्छी
लगती है. अत: इस सत्यवान्के जीवनके सिवा तू दूसरा वर और माँग ले.'
सावित्रीने कहा--`मेरे ससुरजीका राज्य छीन लिया गया है, वह उन्हें स्वयं
ही प्राप्त हो जाय और वे अपने धर्मपर डटे रहे.' यमराज बोले--`ऐसा ही
होगा, अब तू लौट जा.' सावित्रीने कहा--`देव! इस सारी प्रजाका आप नियमन
करते हैं, इसीसे आप यम कहे जाते हैं तथा मन वचन और कर्मसे समस्त
प्रणियोंके प्रति अद्रोह, सबपर कृपा करना और दान देना--यह सत्पूरुषोंका
सनातन धर्म है.'
यमराज बोले--`कल्याणी! तेरी बात मुझे बड़ी प्रिय लगती है. तू सत्यवाके
जीवनके सिवा तीसरा अभीष्ट वर और माँग ले.' सावित्रीने कहा--`मेरे पिता
राजा अश्वपति पुत्रहीन हैं, उनके सौ औरस पुत्र हों. यमराज बोले--`तेरे
पिताके सौ पुत्र होंगे, अब तू लौट जा, बहुत दूर आ चुकी है.' सावित्रीने
कहा--`पतिदेवकी संनिधिके कारण मुझे कुछ भी दूरी नहीं जान पड़ती. आप
शत्रु-मित्रादिके भेदभावको छोड़कर सबका समानरुपसे न्याय करते हैं, इसीसे
सब प्रजा धर्मका आचरण करती है और आप `धर्मराज' कहलाते हैं. इसके सिवा,
सुहद् होनेके कारण आप-जैसे सत्पुरुषोंके प्रति लोग अपनेसे भी अधिक
विश्वास और प्रेम करते हैं.'
यमराज बोले--`सावित्री! तूने जैसी बात कही है, वैसी मैने तेरे सिवा और
किसीके मुँहसे नहीं सुनी. इससे मैं बहुत प्रसन्न हूँ. तू सत्यवाके
जीवनके सिवा कोई भी चौथा वर माँग ले.' सावित्रीने कहा--`सत्यवाके
द्वारा मेरे सौ औरस पुत्र हों.' यमराज बोले--`तेरे भी सौ पुत्र होंगे.
राजपुत्री! अब तू लौट जा.' तब सावित्रीने कहा--`सत्पुरुषोंकी वृत्ति
निरन्तर धर्ममें ही लगी रहती है, वे कभी दु:खित या व्यथित नहीं होते तथा
यह सनातन सदाचार सत्पुरुषोंद्वारा सेवित है--यह जानकर सत्पुरुष परोपकार
करते हैं और प्रत्युपकारकी ओर कभी दृष्टि नहीं डालते.'
यमराज बोले--`पतिव्रते! जैसे-जैसे तू मुझे गम्भीर अर्थसे युक्त एवं
चित्तको प्रिय लगनेवाली धर्मानुकूल बातें सुनाती जाती है, वैसे-वैसे ही
तेरे प्रति मेरी अधिकाधिक श्रद्धा होती जाती है. अब तू मुझसे कोई अनुपम
वर माँग ले.' सावित्रीने कहा--`देव! आपने मुझे जो पुत्र-प्राप्तिका वर
दिया है, वह बिना दाम्पत्यधर्मके पूर्ण नहीं हो सकता. अत: अब यही वर
माँगती हूँ कि मेरे पतिदेव जीवित हो जायँ; क्योंकि पतिके बिना मैं जीवित
रहना भी नहीं चाहती. आपने ही मुझे सौ पुत्र होनेका वर दिया है और फिर भी
आप मेरे पतिदेवको लिये जा रहे हैं. अत: मैं जो यह वर माँग रही हूँ कि
सत्यवान् जीवित हो जायँ, इसे देनेसे ही आपका वचन सत्य होगा.'
यह सुनकर सूर्यपुत्र यम बड़े प्रसन्न हुए और उन्होंने `तथास्तु' कहते हुए
सत्यवाका बन्धन खोल दिया और कहा--`यह जीवित होकर सर्वथा नीरोग हो
जायेगा और तेरे साथ चार सौ वर्षतक जीवित रहेगा.' इस प्रकार सावित्रीको वर
देकर धर्मराज अपने लोकको चले गये.
फिर सावित्रीने सत्यवाके पास आकर उसका सिर अपनी गोदमें रख लिया. थोड़ी
ही देरमें सत्यवान् उठ खड़ा हुआ और बोला--`मैं बड़ी देरतक सोया रहा. यह
काले रंगका मनुष्य कौन था, जो मुझे लिये जाता था?' सावित्रीने कहा--`वे
श्यामवर्णके पुरुष प्रजाका नियमन करनेवाले यमराज थे, अब वे अपने लोकको
चले गये है. सूर्य अस्त हो चुका है और रात्रि गाढ़ होती जा रही है इसलिये
ये सब बातें फिर सुनाऊँगी. इस समय तो आश्रमपर चलकर माता-पिताके दर्शन
कीजिये.'
सत्यवाने उत्तर दिया--`ठीक है, चलो, मेरा शरीर अब स्वस्थ है; किंतु
मुझे इस समय अपने अंधे पिताकी और माताकी जितनी चिन्ता हो रही है, उतनी
अपनी शरीरकी भी नहीं है. मेरे परम पूज्य पवित्रतम माता-पिता मेरे लिये आज
कितना संताप सह रहे होंगे. जबतक मेरे माता-पिता जीवित हैं, तभीतक मैं भी
जीवन धारण किये हूँ.' पतिकी बात सुनकर सावित्री सत्यवाको साथ लेकर
आश्रमकी ओर चल पड़ी.
इसी बीचमें द्युमत्सेनको दृष्टि प्राप्त हो गयी और उन्हें सब वस्तुएँ
दिखायी देने लगीं. पुत्रके न आनेसे उन्हें बड़ी चिन्ता हुई और रानी
शैव्याके सहित वे उसे सब आश्रमोंमें घूम-घूमकर देखने लगे. तब आश्रमवासी
सब ब्राह्मणोंने उन्हें धीरज बँधाया और उन्हें उनके आश्रमपर ले जाकर
समझाया. इसके कुछ देर बाद सत्यवाके सहित सावित्री आ गयी. उन्हें देखकर
ब्राह्मणोंने कहा--`लो राजन्! अब तुम्हारा पुत्र आ गया और नेत्र भी
प्राप्त हो गये. फिर ब्राह्मणोंने सत्यवासे पूछा--`तुमने इतनी रात
कैसे कर दी? ऐसी क्या अड़चन आ गयी थी?
सत्यवाने कहा--`मैं पिताजीकी आज्ञा लेकर सावित्रीके सहित वनमें गया
था. वहाँ जंगलमें लकड़ी काटते-काटते मेरे सिरमें दर्द हो गया. उस वेदनाके
कारण ही मैं बहुत देरतक सोया रहा. इसीसे आनेमें देर हो गयी.' तब गौतम
बोले--`सत्यवान्! तुम्हारे पिता द्युमत्सेनको आज अकस्मात दृष्टि प्राप्त
हो गयी है. तुम्हें वास्तविक कारणका पता नहीं है, ये सब बातें तो
सावित्री बता सकती है.' फिर उन्होंने सावित्रीसे कहा--`सावित्री! तुझे हम
प्रभावमें साक्षात् सावित्री (ब्रह्मणी) के समान समझते हैं, तुझे
भूत-भविष्यकी बातोंका भी ज्ञान है. तू देर होने का कारण हमें सुना.'
सावित्री बोली--`श्रीनारदजीने मुझे यह बता दिया था कि अमुक दिन तेरे
पतिकी मृत्यु होगी. वह दिन आज आया था; इसीसे मैं भी इन्हें वनमें अकेले
जाते देखकर इनके साथ चली गयी. जब ये सिर-दर्दके कारण सोये हुए थे, तब
साक्षात् यमराज आये इन्हें बाँधकर दक्षिण दिशाकी ओर ले चले. मैंने सत्य
और प्रिय वचनोंसे उन देवश्रेष्ठकी स्तुती की. इसपर उन्होंने मुझे पाँच वर
दिये; ससुरजीको नेत्र और राज्य प्राप्त हों--दो वर तो ये थे; मेरे
पिताजीके सौ पुत्र उत्पन्न हों और मेरे भी सौ पुत्र हों--दो ये थे, तथा
पाँचवें वरके अनुसार मेरे पतिदेवको जीवन और चार सौ वर्षकी आयु प्राप्त
हुई. पतिदेवकी जीवनप्राप्तिके लिये ही मैंने यह व्रत किया था.'
ऋषियोंने कहा--`साध्वी! तू सुशीला, व्रतशीला, और पवित्र आचरणवाली है.
राजा द्युमत्सेनका दु:खाक्रान्त परिवार आज अन्धकारमय गड्ढेमें डूबा जाता
था, तूने उसे बचा लिया.' इसके बाद सब अपने-अपने आश्रमोंमें चले गये.
दूसरे दिन शाल्वदेशके राजकर्मचारियोंने आकर द्युमत्सेनसे कहा--`वहाँ जो
राजा था उसे उसीके मन्त्रीने मार डाला है तथा उसके किसी सहायक स्वजनको भी
जीवित नहीं छोड़ा है. शत्रुकी सारी सेना भाग गयी है और सारी प्रजाने आपके
विषयमें एकमत होकर यह निश्चय किया है कि वे ही हमारे राजा होंगे. आपका
मंगल हो, अब आप प्रस्थान करनेकी कृपा कीजिये. नगरमें आपकी जय घोषित कर दी
गयी है.'
फिर राजा द्युमत्सेनको नेत्रयुक्त और स्वस्थ-शरीर देखकर उन सभीके नेत्र
आश्चर्यसे खिल उठे और उन्होंने उनको सिर झुकाकर प्रणाम किया. राजाने
आश्रममें रहनेवाले वृद्ध ब्राह्मणोंको अभिवादन किया और उनसे सत्कृत हो वे
अपनी राजधानीको चल दिये. वहाँ पहुँचनेपर पुरोहितोने बड़ी प्रसन्नतासे
द्युमत्सेनका राज्यभिषेक किया और उनके पुत्र माहात्मा सत्यवाको युवराज
बनाया. इसके बहुत समय बाद सावित्रीके सौ पुत्र हुए, जो संग्राममें पीठ न
दिखानेवाले यशकी वृद्धि करनेवाले शूरवीर थे. इसी प्रकार मद्रराज
अश्वपतिकी रानी मालवीके गर्भसे भी सावित्रीके वैसे ही सौ भाई हुए. इस
प्रकार सावित्रीने अपनेको तथा माता-पिता, सास-ससुर और पतिके कुल--इन
सभीको संकटसे उबार लिया.
पतिव्रता सावित्रीकी कथा महाभारत के वन पर्वके २९३वेंसे २९९वें अध्यायतक
विस्तारसे कही गयी है. यहाँ उसे संक्षेपसे लिखा गया है.
इस इतिहाससे सुहागिन माता-बहिनोंको यह शिक्षा लेनी चाहिये कि पति और
सास-ससुरकी विशेषरूपसे सेवा करें. पति-सेवाकी महिमा बतलाते हुए और्वमुनि
अपनी कन्यासे कहते हैं--
स्वकान्तश्च परो बन्धुरिह लोके परत्र च. न हि कान्तात्पर: प्रेयान्
कुलस्त्रीणां परो गुरु:..
(ब्रह्मवैवर्त. श्रीकृष्ण. २४.३४)
`कुलीन स्त्रियोंके लिये इस लोकमें और परलोकमें भी अपना पति ही परम बन्धु
है; क्योंकि उनके लिये पतिसे बढ़कर न तो कोई प्रियतम है और न कोई परम
गुरू ही है.'
देवपूजा व्रतं दानं तपश्चानशनं जप:.
स्नांन च सर्वतीर्थेषु दीक्षा सर्वमखेषु च..
प्रादक्षिण्यं पृथिव्याश्च ब्राह्मणातिथिसेवनम्.
सर्वाणि पतिसेवाया: कलां नार्हन्ति षोडशीम्..
(ब्राह्मवैवर्त. श्रीकृष्ण. २४.३५-३६)
`देवोंका पूजन, व्रत, दान, तप, उपवास, जप, समस्त तीर्थोका स्नान तथा
समस्त यज्ञोंकी दीक्षा और सम्पूर्ण पृथ्वीकी प्रदक्षिणा एवं ब्राह्म्ण और
अतिथियोंकी सेवा--ये सब-के-सब मिलकर भी पतिसेवाकी सोलहवीं कलाकी बराबरी
नहीं कर सकते.'
पतिसेवा परो धर्म: सर्वशास्रेषु पठयते.
स्वप्रज्ञानेन सततं कान्तं नारायणाधिकम्..
दृष्टा तच्चरणाम्भोजसेवां नित्यं करिष्यति..
(ब्रह्मवैवर्त. श्रीकृष्ण. २४.३७-३८)
`स्त्रियोंके लिये समस्त शास्त्रोंमें पतिसेवा ही परमधर्म बतलाया जाता
है, जो सति स्त्री होगी, वह अपने पतिको अपने विचारसे नारायणसे भी अधिक
समझकर उसके चरण-कमलोंकी सेवा नित्य-निरन्तर किया करेगी.'
परिहासेन कोपेन भ्रमेणावज्ञया मुने.
कटूक्तिं स्वामिन: साक्षात् परोक्षान्न करिष्यति..
(ब्रह्मणवैवर्त. श्रीकृष्ण. २४.३९)
श्रीनारायणने नारदजीसे कहा--`मुने! पतिव्रता स्त्री अपने स्वामीके सामने
अथवा परोक्षमें परिहाससे, क्रोधसे, भ्रमसे या अवज्ञापूर्वक कभी भी कठोर
वचन नहीं कहेगी.'
जिस स्त्रीका पति विदेशमें हो, उसे श्रृंगार, खेल-तमाशा, हँसी-मजाक आदि
नहीं करना चाहिये. श्रीयाज्ञवल्वयजीने भी कहा है--
क्रीडा शरीरसंस्कारं समाजोत्सवदर्शनम्.
हास्यं परगृहें यानं त्यजेत् प्रोषितभर्तृका..
(१.८४)
`जिसका पति विदेशमें हो, से खेल, शरीरका श्रंगार, सामाजिक उत्सवोंका
दर्शन, परिहास और दूसरेके घरमें जाना--इनका त्याग कर देना चाहिये.'
व्यासस्मृतिमें भी बतलाया है--
विवर्णा दीनवदना देहसंस्कारवर्जिता.
पतिव्रता निराहारा शोष्यते प्रोषिते पतौ..
(२.५२)
`पति परदेशमें हो तो स्त्री शरीरके श्रृगांर आदि संस्कार न करें, मुखको
उदास रखे, उबटन आदिसे बदनको कान्तियुक्त न बनाये और पतिके प्रति एकनिष्ठा
रखे तथा निराहार रहकर अपने शरीरको सुखा डाले.'
परदेश जाते समय पतिका कर्तव्य है कि---
विधाय तृत्तिं भार्याया: प्रवसेत् कार्यवान्नर:.
अवृत्तिकार्शिता हि स्त्री प्रदुष्यत् स्थितिमत्यपि..
(मनु. ९.७४)
`कर्तव्यपरायण पुरुष पत्नीको पोषणयोग्य वृत्ति देकर विदेश जाय; क्योंकि
जीविकाका साधन न रहनेपर मर्यादामें स्थित हुई भी स्त्री (आपत्तिके कारण)
दूषित हो सकती है.'
इसलिये पुरुषोंको विदेश जाते समय अपनी स्त्रीके निर्वाहके लिये
भोजन-वस्त्र आदिका प्रबन्ध करके ही जाना चाहिये. यदि पति ऐसा न करके ही
चला जाय तो फिर स्त्रीको न्यायोचित शिल्प (कारीगरी) के कार्योंद्वारा
अपना जीवन-निर्वाह करना चाहिये.
श्रीमनुने भी कहा है--
विधाय प्रोषिते वृत्तिं जीवेन्नियममास्थिता.
प्रोषिते त्वविधायैव जीवेच्छिल्पैरगर्हिंतै:.. (९. ७५)
`निर्वाहयोग्य वृत्ति देकर जबतक पति विदेशमें रहे, तबतक स्त्री
नियमपूर्वक अपना निर्वाह करे और यदि पति जीवन-निर्वाहका प्रबन्ध किये
बिना ही परदेश चला जाय तो स्त्री सीना-पिरोना आदि अनिन्दित शिल्प
(कारीगरी) के कर्मोंसे अपना निर्वाह करे.'
विशेष आपत्ति आनेपर स्त्री सेवाका काम करके भी अपना निर्वाह कर सकती है;
किन्तु अपने धर्मका त्याग कभी नहीं करना चाहिये. इस विषयमें दमयन्तीका
उपाख्यान आदर्श है. दमयन्तीने वनमें पतिके द्वारा निराधार त्याग दी
जानेपर भी अपने धर्मकी रक्षा की, बहुत कष्टपूर्वक अपना जीवन दासीका काम
करके बिताया. इसलिये आपत्तिकालमें स्त्रियोंको दमयन्तीकी भाँति अपना जीवन
बिताना चाहिये. उसमें पाँच बातें बहुत अलौकिक थीं, जो कि अनुकरणीय हैं.
एक तो वह प्रतिज्ञामें बड़ी दृढ़ थी; राजा नलके साथ विवाह करनेकी
प्रतिज्ञा करनेके कारण उसने देवताओंकी भी अवहेलना कर दी. दूसरे उसने भारी
आपत्ति पड़नेपर भी पत्तिके संकेत करनेपर भी अपने पिता राजा भीमके यहाँ
नहीं गयी तथा पतिसड़ंग्गके लिये पिताके राज्य-ऐश्वर्यकी अवहेलना करके
वनके घोर क्लेशोंको सहन किया. तीसरें, पतिव्रतधर्ममें उसकी ऐसी अलौकिक
निष्ठा थी की अपनेपर बुरी दृष्टि डालनेवाले व्याधको पातिव्रत्यके
प्रभावसे क्षणमें नष्ट कर दिया. चौथे, उसमें ऐसी महान तितिक्षा थी कि
आपत्तिकालमें भी उसने मौसीके यहाँ अपना परिचय नहीं देकर दासीका काम किया
तथा पतिसे बिछोह होनेपर भी बिना बुलाये वह माता-पिता के यहाँ भी नहीं
गयी; बल्कि भारी कष्टोंका सामना करके रही. पाँचवें, उसका पतिमें ऐसा
अलौकिक और अद्भुत प्रेम था कि पतिके व्याकूल होकर उसने पतिको खोज लानेके
लिये कूटनीतिको भी काममें लिया.
ये तो प्रधान-प्रधान बातें हैं. इनके सिवा उसमें और भी अनेक गुण थे,
जिनको उसके चरित्रसे ग्रहण करना चाहिये.
