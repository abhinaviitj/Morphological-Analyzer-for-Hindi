<ःइन्डि ळिटेरटुरे><छ्हिल्ड्रेन्`स् ळिटेरटुरे><झय्नेन्ड्र खुमर्><शुन्डरियन्><१९८९><फुर्वोडय् फ्रकस्हन्><णेत् ढेल्हि><१-९><१९९२><खुमर्,झ्-शुन्डरियन्-छ्ळ्-औ>

चुनांचे हीरासिंह भी अपने बाप-दादों के समान जरूरी आदमी अब नहीं रह गया
है. हीरासिंह को बहुत-सी बातें बहुत कम समझ में आती हैं. वह आँख फाड़ कर
देखना चाहता है कि यह क्या बात है कि उसके घराने का महत्व इतना कम रह गया
है. अन्त में सोचा कि यह भाग्य है, नहीं तो और क्या?
उसकी सुन्दरिया गाय डील-डौल में इतनी बड़ी और इतनी तन्दुरूस्त थी कि
लोगों को ईर्ष्या होती थी. उसी सुन्दरिया को अब हीरासिंह ठीक-ठाक खाना
नहीं जुटा पाता था. इस गाय पर उसे बहुत गर्व था. बहुत ही मोहब्बत से उसे
उसने पाला था. नन्हीं बछिया थी, तब से वह हीरासिंह के यहाँ थी. हीरासिंह
को अपनी गरीबी का अपने लिए उतना दु:ख नहीं था, जितना उस गाय के लिए. जब
उसके भी खाने-पीने में तोड़ आने लगी तो हीरासिंह के मन को बड़ी बिथा हुई.
क्या वह बेच दे? उसी गाँव के पटवारी ने दो सौ रूपये उस गाय के लिए लगा
दिये थे. दो सौ रूपये थोड़े नहीं होते. लेकिन अव्वल तो सुन्दरिया को
हीरासिंह बेचे कैसे? इसमें उसकी आत्मा दुखती थी. फिर इसी गाँव में रह कर
सुन्दरिया दूसरे के यहाँ बँधी रहे और हीरासिंह अपने बाप-दादों के घर में
बैठा टुकुर-टुकुर देखा करे, यह हीरासिंह से कैसे सहा जायगा.
उसका बड़ा लड़का जवाहरसिंह बड़ा तगड़ा जवान था. उन्नींस वर्ष की उम्र थी,
मसें भीगी थीं, पर इस उमर में अपने से ड्योढ़े को वह कुछ नहीं समझता था.
सुन्दरिया गाय को वह मौसी कहा करता था. उसे मानता भी उतना ही था.
हीरासिंह के मन में दुर्दिन देखकर कभी गाय के बेचने की उठी भी तो जवाहर
सिंह के डर से रह जाता था. ऐसा हुआ तो जवाहर डंडा उठाकर रार मोल लेकर,
उसको फिर वहाँ से खोल कर नहीं ले आएगा, इसका भरोसा हीरासिंह को नहीं था.
जवाहरसिंह उजडूड़ ही तो है. सुन्दरिया के मामले में भला वह किसी की सुनने
वाला है? ऐसे नाहक रार के बीज पड़ जायँगे, और क्या?
पर दुर्भाग्य भी सिर पर से टलता न था. पैसे-पैसे की तंगी होने लगी थी. और
तो सब भुगत लिया जाए पर अपने आश्रित जनों की भूख कैसे भुगती जाय?
एक दिन जवाहरसिंह को को बुलाकर कहा," मै दिल्ली जाता हूँ. वहाँ बड़ी-बड़ी
कोठियाँ है, बड़े-बड़े लोग हैं. हमारे गाँव के कितने ही आदमी वहाँ है. सो
कोई-न-कोई नौकरी मिल जाएगी. नहीं तो तुम्हीं सोचो, ऐसे कैसे काम चलेगा?
इतने तुम देख-भाल रखना. वहाँ ठीक होने पर तुम सब लोगों को भी बुला
लूँगा."
दिल्ली में जाकर एक सेठ के यहाँ चौकीदारी की नौकरी उसे मिल गई. हवेली के
बाहर ड्योढ़ी में एक कोठरी रहने को भी मिल गई.
एक रोज सेठ ने हीरासिं से कहा, "तुम तो हरियाने की तरफ के रहने वाले हो
ना? वहाँ की गाय बड़ी अच्छी होती हैं. हमें दूध की तकलीफ है. उधर की एक
अचछी गाय का बन्दोबस्त हमारे लिए करके दो."
हीरांसिंह ने पूछा "कितनी दूध की और कितनी कीमत की चाहिए?"
सेठ ने कहा, "कीमत जो मुनासिब हो देंगे, पर दूध थन के नीचे खूब होना
चाहिए. गाय खूब सुन्दर, तगड़ी होने चाहिए."
हीरासिं सुन्दरिया की बात सोचने लगा. उसने कहा, " एक है तो मेरी निगाह
में. पर उसका मालिक बेचे तब है."
सेठ ने कहा, "कैसी गाय है?"
हीरासिंह ने कहा, गौ तो ऐसी है कि माँ के समान है और दूध देने में
कामधेनु! पन्द्रह सेर दूध उसके तले उतरता है."
सेठ ने पूछा, "तो उसका मालिक किसी शर्त पर नहीं बेच सकता?"
हीरासिंह, "उसके दो सौ रूपये लग गये हैं."
सेठ, "दो सौ! चलो, पाँच हम ज्यादा देंगे."
पाँच रूपये और ज्यादा की बात सुनकर हीरा को दु:ख हुआ. वह कुछ शर्म से और
कुछ ताने में मुस्कराया भी.
सेठ ने कहा, "ऐसी भी क्या बात है. दो-चार रूपये और बढ़ती दे देंगे. बस?"
हीरासिंह ने कहा, "अच्छी बात है. मैं कहूँगा."
हीरासिंह को इस घड़ी दु:ख बहुत हो रहा था. एक तो इसलिए की वह जानता था कि
गाय को बेचने के लिए वह राजी होता जा रहा है. दूसरे दु:ख इसलिए भी हुआ कि
उसने सेठ से सच्ची बात नहीं कही.
सेठ ने कहा, "देखो, गाय अच्छी है और उसके तले पन्द्रह सेर दूध पक्का है,
तो पाँच-दस रूपये के पीछे बात क्च्ची मत करना."
हीरासिंह ने तब लज्जा से कहा, "जी, सच्ची बात यह है कि गाय वह अपनी ही
है." सेठ ने खुश होकर कहा, "तब तो फिर ठीक बात है. तुम तो अपने आदमी
ठहरे. तुम्हारे लिए जैसे दो सौ वैसे दो सौ पाँच. गाय कब ले आओगे? मेरी
राय में आज ही चले जाओ." हीरासिंह शरम के मारे कुछ बोल नहीं सका. उसने
सोचा था कि गौ आखिर बेचनी तो होगी ही. अच्छा है कि वह गाँव के दूर कहीं
इसी जगह रहे. रूपये पाँच कम, पाँच ज्यादा, यह कोई बात नहीं. पर गाँव के
पटवारी के यहाँ तो सुन्दरिया उससे दी न जाएगी. उसने सेठ के जबाब में कहा,
"जो हुक्म, मैं आज ही चला जाता हूँ. लेकिन एक बात है, मेरा लड़का जवाहर
राजी हो जाए, तब है. वह लड़का बड़ा अक्खड़ है और गाय को प्यार भी बहुत
करता है.
सेठ ने समझा, यह कुछ और पैसे पाने का बहाना है. बोले, "अच्छा, दो सौ पाँच
लेना. चलो दो सौ सात सही. पर गाय लाओ तो. दूध पन्द्रह सेर पक्के की शर्त
है."
हीरासिंह लाज से गड़ा जाने लगा. वह कैसे बताए कि रूपये की बात बिल्कुल
नहीं है. इस पर ये सेठ तो उनके अन्नदाता हैं. फिर ये ऐसी बातें क्यों
करते हैं? उसे जवाहर की तरफ से सचमुच शंका थी. लेकिन इन गरीबी के दिनों
में गाय दिन-पर-दिन एक समस्या होती जाती थी. उसको रखना भारी पड़ रहा था.
पर अपने तन को क्या काटा जाता है? काटते कितनी वेदना होती है. यही
हीरासिंह का हाल था. सुन्दरिया क्या केवल एक गौ थी? वह तो गौ माता थी,
उसके परिवार का अंग थी. उसी को रूपये के मोल बेचना आसान काम न था. पर
हीरासिंह को यह ढ़ाढ़स थी कि सेठ के यहाँ रहकर गौ उसकी आंखों के आगे तो
रहेगी. सेवा-टहल भी यहाँ वह गौ की कर लिया करेगा. उसकी टहल करके वहाँ
उसके चित को कुछ तो सुख रहेगा. तब उसने सेठ से कहा, , "रूपये की बात
बिलकुल नहीं है सेठजी. वह लड़का जवाहर ऐसा ही है. पूरा बेबस जीव है. खैर,
आप कहें, तो मैं जाता हूँ. उसे समझा-बुझा सका, तो गौ को लेता ही आऊँगा.
उसका नाम हमने सुन्दरिया रखा है."
हाँ, लेते आना. पर पन्द्रह सेर की बात है ना? इतमीनान हो जाए, तो सौदा
पक्का रहेगा. कुछ रूपये चाहिएं तो ले जाओ."
हीरासिंह बहुत लज्जित हुआ. उसकी गौ के बारे में बे-ऐतबारी उसे अच्छी नहीं
लगती थी. उसने कहा, "जी, रूपये कहाँ जाते है, फिर मिल जाएँगे. पर यह कहे
देता हूँ कि गाय वह एक ही है. मुकाबले की दूसरी मिल जाए तो मुझे जो चाहे
कहना." सेठ साहब ने स्न्नेह-भाव से सौ रूपये मँगाकर उसी वक्त हीरासिंह को
थमा दिये और कहा, "देखो हीरासिंह, आज ही चले जाओ, और गाय कब आ जाएगी?
परसों तक?" हीरासिंह ने कहा, "यहाँ से पचास कोस गाँव है. तीन रोज तो
आने-जाने में लग जाएँगे."
सेठ जी ने कहा, "पचास कोस? तीस कोस की मंजिल एक दिन में कि जाती है. तुम
मुझको क्या समझते हो?"
तीस कोस की मंजिल सेठ पैदल एक दिन छोड़ तीन दिन में भी कर ले तो हीरासिंह
जाने. लेकिन वह बोला नहीं.
सेठ ने कहा, "अच्छा, तो चोथे दिन गाय यहाँ आ जाए."
हीरासिंह ने कहा, "जी, कम-से-कम पाँच पूरे रोज तो लगेंगे ही."
सेठ ने कहा, "पाँच?"
हीरासिंह ने विनीत भाव से कहा, "दूर जगह है, सेठ जी."
सेठजी ने कहा, "अच्छी बात है. पर देर मत लगाना, यहाँ काम का हर्ज होगा,
जानते हो? खैर, इन दिनों तुम्हारी तनख्वाह न काटने को कह देंगे."
हीरासिंह ने जवाब में कुछ नहीं कहा और वह उसी रोज चला भी गया.
ज्यों-त्यों जवाहरसिंह को समझा-बुझाकर गाय वह ले आया. देखकर सेठ बड़े खुश
हुए. सचमुच वैसी सुन्दर स्वस्थ गौ उन्होने अब तक न देखी थी. हीरासिंह ने
खुद उसे सानी-पानी किया, सहलाया और अपने हाथों उसे दुहा. दूध पन्द्रह सेर
से कुछ ऊपर ही बैठा. सेठजी ने खुशी से दो सौ के ऊपर सात रूपये और
हीरासिंह को दे दिये और अपने घोसी को बुलाकर गौ उसके सुपुर्द की.
रूपये तो लिये, लेकिन हीरासिंह का जी भरा आ रहा था. जब सेठजी का घोसी गाय
को ले जाने लगा, तब गाय उसके साथ चलना ही नहीं चाहती थी घोसी ने झल्लाकर
उसे मारने को रस्सी भी उठायी, लेकिन सेठजी ने मना कर दिया. वह इतनी भोली
मालूम होती थी कि सचमुच घोसी का हाथ भी उसे मारने की हिम्मत से ही उठ सका
था. अब जब वह हाथ इस भाँति उठ करके भी रूका रह गया तब घोसी को भी खुशी
हुई; क्योंकि गौ की आखों के कोये में गाढ़े आँसू भर रहे थे. वे आँसू
धीमे-धीमे बहने भी लगे.
हीरासिंह ने कहा, "सेठजी, इस गौ की नौकरी पर मुझे कर दीजिये, चाहे
तनख्वाह में दो रूपये कम दीजिएगा."
सेठजी ने कहा, "हीरासिंह, तुम्हारे जैसा ईमानदार चौकीदार हमें दूसरा कौन
मिलेगा? तनख्वाह तो हम तुम्हारी एक रूपया और भी बढ़ा सकते है, पर तुमको
ड्योढ़ी पर ही रहना होगा."
उस समय हीरासिंह को बहुत दु:ख हुआ. वह दु:ख इस बात से और कष्टकर हो गया
कि सेठ का विश्वास उस पर है. वह गौ को सम्बोधन करके बोला, "जाओ बहिनी!
जाओ". गौ ने सुनकर मुंह जरा ऊपर उठाकर हीरासिंह की तरफ देखा, मानो पूछती
हो, जाऊँ? तुम कहते हो जाऊँ?"
हीरासिंह उसके पास आ गया. उसने उसके गले पर थपथपाया, माथे पर हाथ फेरा,
गलबन्ध सहलाया और काँपती वाणी में कहा, "जाओ बहिनी सुन्दरिया, जाओ. मैं
कहीं दूर थोड़े हूँ. मैं तो यही ही हूँ."
हीरासिंह के आशीर्वाद में भीगती हुई गौ चुप खड़ी थी. जाने की बात पर फिर
जरा मुंह ऊपर उठा उठी और आँखों से उसे देखती हुई मानों पूछने लगी, "जाऊँ?
तुम कहते हो जाऊँ?"
हीरासिंह ने थपथपाते हुए पुचकार कर कहा, "जाओ बहिनी! सोच न करो. "फिर
घोसी को आश्वासन देकर कहा, " लो अब ले जाओ, अब चली जायगी."यह कहकर
हीरासिंह ने गाय के गले की रस्सी अपने हाथों उस घोसी को थमा दी.
गाय फिर चुपचाप डग डग घोसी के पीछे-पीछे चली गई. हीरासिह एकटक देखता रहा.
उसने आँसू नहीं आने दिये. हाथ के नोटों को उसने जोर से पकड़ रखा. नोटों
पर वह मुठ्ठी इतनी जोर से कस गई कि अगर नोटों में जान होती तो बेचारे रो
उठते. वे कुचल-कुचलाये मुठ्ठी में बँधे रह गए.
उसके बाद सेठ जी वहाँ से चले गए और हीरसिंह भी अपनी कोठरी में आ गया. कुछ
देर वह हवेली की ड्योढ़ी के बाहर चुपचाप देखता रहा. भीतर हवेली थी, बाहर
बिछा शहर था, जिसके पास खुला मैदान और खुली हवा थी और उनके बीच में
आने-जाने का रास्ता छोड़े हुए, फिर भी उस रास्ते को रोके हुए यह ड्यौढ़ी
थी. कुछ देर तक वह इस तरह देखा किया, फिर मुँह झुकाकर हुक्का गुड़गुड़ाने
लगा. अनबूझ भाव से वह फैले आकाश में देखता रह गया.
लेकिन अगले दिन गड़बड़ उपस्थित हुई. सेठजी ने हीरासिंह को बुलाकर कहा,
"यह तुम मुझे धोखा तो नहीं देना चाहते? गाय के नीचे से सवेरे पांच सेर भी
दूध नहीं उतरा. शाम को भी यही हाल रहा है. मेरी आँखों में तुम धूल झोंकना
चाहते हो?"
हीरासिंह ने बड़ी कठिनाई से कहा, "मैने तो पन्द्रह सेर से ऊपर दुहकर आपके
सामने दे दिया था."
"दे दिया होगा. लेकिन अब क्या बात हो गई? जो न तुमने उसे कोई दवा खिला दी
हो?" हीरासिंह का जी दु:ख से और ग्लानि से कठिन हो आया. उसने कहा, "दवा
मैंने नहीं खिलाई और कोई दवा दूध ज्यादा नहीं निकलवा सकती. इसके आगे और
मैं कुछ नही जानता."
