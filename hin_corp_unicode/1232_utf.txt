<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><आनोन्य्मोउस्><ढक्स्हिनि आङ्रिच ःअमेए खे फेह्ले खे फअन्च्ह् ढिन्><१९८६><ढिन्-ठिमेस् औङ् ईन्डिअ><णेत् ढेल्हि><१६-१८><२०००><आनोन्-ढक्स्हिनि आङ्रिच ःअमेएके फ्च्ह्ले खे५ ढिन्>

राजीव गांधी की अफ्रीका यात्रा से पैदा हुई दक्षिण अफ्रीका की बौखलाहट की इंतहा देखिए कि इधर १९ मई की सुबह राजीव गांधी का एयर इंडिया जहाज `अन्नपूर्णा' नयी दिल्ली की धरती पर उतरने की कोशिश कर रहा था और उधर ठीक उसी समय दक्षिण अफ्रीका के बमवर्षक अपनी सीमा से बोत्स्वाना, जांबिया और जिंबाब्वे के असैनिक ठिकानों पर हमला करने के लिए उड़ान भर रहे थे.
दक्षिण अफ्रीका का यह शर्मनाक हमला सारे संसार की भर्त्सना का केंद्र बना यहां तक कि दक्षिण अफ्रीका की नस्लवादी सरकार की आत्मा के `ठेकेदार' देशों तक ने इस हमले से अपनी आंखें शर्म से नीची कर लीं.
वॉशिंग्टन में रेगन प्रशासन ने दक्षिण अफ्रीका स्थित अपने राजदूत को वापस बुला लेने का संकेत दिया, ब्रिटेन, जिसने राष्ट्रमंडल शिखर सम्मेलन के समय बहामा में `आर्थिक नाकेबंदी' के सवाल पर सबसे अधिक अड़ीबाजी दिखायी थई और आज भी अपने उस रुख में ज्यादा परिवर्तन करने को तैयार नहीं, उसने भी लंदन में दक्षिण अफ्रीका के एक राजनयिक को बुलाकर अपनी `निंदा' व्यक्त की.
लेकिन दक्षिण अफ्रीका के राष्ट्रपति पीटर बोथा ने उसी दिन जोहांसबर्ग में अपनी सारी बेशर्मी संसार के सामने उजागर करते हुए कहा : `मैं अपने सुरक्षा सैनिकों को बधाई देता हूं और इस हमले की पूरी जिम्मेदारी लेता हूं.
सारा देश उन सैनिकों के साथ है.
' बोथा का झूठ देखिए कि उसी दिन विपक्ष के नेता कॉलिन एगलिन ने इस हमले को दक्षिण अफ्रीका की भयंकर राजनैतिक भूल बताते हुए आगाह किया था कि' सरकार को फौरी तौर पर कोई छोटा-मोटा फायदा भले दिख रहा हो लेकिन अंतरराष्ट्रीय क्षेत्र में दक्षिण अफ्रीका की साख बहुत ज्यादा गिर जायेगी.
'दक्षिण अफ्रीका की अंतरराष्ट्रीय साख तो पहले से ही कौन बड़ी ऊंची है, जो उसके गिरने की परवाह की जाये! अलबत्ता चौबीस घंटे के अंदर अंतरराष्ट्रीय बाजार में दक्षिण अफ्रीका की मुद्रा की साख बुरी तरह गिरी.
सारे संसार में इस हमले के विरोध में प्रदर्शन हुए.
जांबिया के शांतिप्रिय राष्ट्रपति : केनेथ काउंडा ने लुसाका में ब्रिटेन और अमेरिकी दूतावासों के सामने प्रदर्शनकारियों को शांत करते हुए दुख के साथ कहा :`यहां जो खून आज बहाया गया है उसका बदला किसी न किसी तरह कहीं न कहीं जरूर लिया जायेगा.
'बदले के लिए नहीं, अपने सम्मानजनक अस्तित्व के लिए १९१२ में स्थापित `अफ्रीकन नेशनल कांग्रेस' ने १९६० से जो गुरिल्ला लड़ाई छेड़ रखी है वह लगता है अब और घनी होगी.
हमले के बाद लुसाका से `युनाइटेड प्रेस इंटरनेशनल' ने खबर भी दी है कि ए.
एन.
सी.
ने अपनी लड़ाई और तेज करने की कसम खायी है.
ए.
एन.
सी.
के एक प्रवक्ता के अनुसार: `दो साल में दो हजार अश्वेतों का मारा जाना कोई छोटी बात नहीं है.
' राष्ट्रमंडल के `महत्वपूर्ण व्यक्तियों का दल (इ.
पी.
जी.
) को दक्षिण अफ्रीका में शांतिपूर्ण बातचीत का दौर अधूरा छोड़ कर वापस आ जाना पड़ा और इस तरह समस्या के शांतिपूर्ण हल की संभावनाओं पर एक बार फिर पानी फिर गया, भले ही राष्ट्रमंडल महासचिव श्रीदत्त रामफल कह रहे हैं कि `शांतिपूर्ण प्रयासों पर हमले का मतलब यह नहीं है कि हमारे प्रयास बंद हो जायेंगे.
'राजीव गांधी से इसी यात्रा के दौरान एक पत्र-कार वार्ता में एक विदेशी पत्रकार ने लुसाका में सवाल किया था कि यदि `महत्वपूर्ण व्यक्तियों के दल' को कोई खास सफलता नहीं मिलती तो क्या अगस्त में लंदन में होने वाले लघु राष्ट्रमंडल शिखर सम्मेलन में कोई कड़ी कार्रवाई की जायेगी? जवाब में राजीव गांधी ने सवाल किया था: `जहां मानवीय गरिमा और बुनियादी मूल्यों की स्थापना के लिए समझाना-बुझाना नाकाम कर दिया जाये वहां मजबूरी के कदमों के अलावा कोई विकल्प रह जाता है क्या? और इसी संदर्भ में राजीव गांधी ने बिना अमेरिका या ब्रिटेन का नाम लिये कहा था: "हमें ताज्जुब है कि जो देश अपने चरित्र में मानवीय गरिमा और स्वतंत्रता और जाने किन-किन उच्च गुणों की हिमायत की दुहाई देते हैं वही दक्षिण अफ्रीका के संदर्भ में अपनी सारी दुहाइयां ताक पर रखकर एक दूसरा मुखौटा लगा लेते हैं.
' जवाब देते हुए राजीव गांधी का चेहरा तमतमा उठा था.
नयी दिल्ली में उतरते ही यह सुनकर कि दक्षिण अफ्रीका ने तीन `अग्रिम देशों' पर हमला कर दिया है राजीव गांधी इस यात्रा की सफलता आंकने के बजाय अश्वेतों के संघर्ष की तकलीफों की चिंता में डूब गये.
राजीव गांधी की यह चिंता इसलिए और बढ़ी हुई लगती है कि दक्षिण अफ्रीकी सरकार अश्वेतों और अश्वेतों के बीच दरार डालने में सफल हो रही है.
सोमवार के हमले के विरोध में दक्षिण अफ्रीकी में जो अश्वेत प्रदर्शन हुए उनमें दक्षिण अफ्रीकी पुलिस के अश्वेत कर्मचारियों ने प्रदर्शनकारियों के खिलाफ जो व्यवहार किया उसके विरोध में मंगलवार को दर्दन में ६ और बुधवार को एक निगरानी करने वाले अश्वेत पुलिसकर्मी को अश्वेतों ने ही मौत के घाट उतार दिया.
ट्रांसवाल प्रांत में भी दो अश्वेतों को पत्थरों से मारकर आग लगाने की कोशिश की गयी.
अश्वेतों और अश्वेतों के बीच ऐसी दरार की चिंता के साथ बोथा की यह चेतावनी और चिंता पैदा करती है कि ` यह हमारी योजना की पहली किस्त है.
हम विदेशी धरती पर ए एन सी के ठिकानों को नष्ट करने का काम इसी तरह जारी रखेंगे.
'बोथा की इस चेतावनी से उनकी सामरिक बढ़त और बढ़त की दादागीरी दोनों का अंदाजा लगया जा सकता है.
अब यह बात `गुपचुप' तरीके से सर्वविदित है कि दक्षिण अफ्रीका संसार के श्रेष्ठतम सैनिक क्षमताओं वाले देशों में से एक है, जिसके पास आणविक क्षमता भी है.
ऐसी क्षमताओं वाले देश की चेतावनी का खास अर्थ होता है और जो होता है उससे ज्यादा लगाया जाना चाहिए.
दक्षिण अफ्रीका के इसी सामर्थ्य को ध्यान में रखकर राजीव गांधी से एक पश्चिमी पत्रकार ने उनकी यात्रा केआखिरी पड़ाव में यह सवाल भी कर डाला था कि क्या भारत दक्षिण अफ्रीका के खिलाफ चल रहे आजादी के संघर्ष में किसी सैनिक सहायता की बात भी सोच सकता है? जवाब था: `बिल्कुल नहीं.
' दो टूक सवाल का दो टूक जवाब.
जिन चार देशों की यात्रा राजीव गांधी ने इस बार की वहां भारत से किसी सैनिक सहायता की अपेक्षा भी नहीं है.
जो अपेक्षा वहां के लोग करते रहे हैं वह यह रही है कि आदमी की अस्मिता और आजादी की लड़ाई की जो शुरुआत दक्षिण अफ्रीका से महात्मा गांधी ने की थी और जिसे आज तक अफ्रीकी जनता अपनी आजादी के संघर्ष का प्रेरणा स्रोत मानती है उस देश का प्रधानमंत्री न केवल अंतरराष्ट्रीय संगठनों में बैठकर अफ्रीकी जनता को अपना समर्थन दे बल्कि उनकी धरती पर पहुंचकर उनके सुख-दुख में भागीदारी का एहसास कराये.
यह एहसास निर्गुट सम्मेलन के वर्तमान अध्यक्ष के नाते ही नहीं निर्गुट सम्मेलन के तीन प्रमुख जन्मदाताओं में से एक सदस्य के नाते भारत के वर्तमान प्रधानमंत्री ने बखूबी कराया.
राजीव गांधी की यह यात्रा इस आईने में देखने से और अधिक महत्वपूर्ण हो जाती है कि जिन तीन देशों ने निर्गुट सम्मेलन को एक सार्थकता प्रदान की थी उनमें युगोस्लाविया मार्शल टीटो के निधन के बाद इस दिशा में उतना मुखर नहीं रह गया, मिस्र पश्चिम एशिया की सैनिक राजनीति के चंगुल में फंस कर बिलकुल दूसरी प्राथमिकाताओं में उलझ गया है.
सिर्फ भारत ही है जो जवाहरलाल नेहरू के आदर्शों की विरासत को लकर आजादी के लिए संघर्ष कर रहे देशों को अपना साहसपूर्ण नैतिक समर्थन देने में कारगर भूमिका भी निभा रहा है और महाशक्तियों के दबाव को झेलकर भी उनसे अलग अपनी आवाज बुलंद कर पा रहा है.
यह उसकी आवाज की बुलंदी का ही नतीजा है कि दक्षिण अफ्रीका पर लगातार दबाव बढ़ता गया है और अब संसार के हर सोचने-समझने वाले आदमी को लगता है कि दक्षिण अफ्रीका की नस्लवादी सरकार अब समय काट रही है.
ऐसा नहीं है कि यह बात ये संघर्षरत अफ्रीकी देश समझते नहीं है.
भारत की इस भावना को वे अच्छी तरह समझते ही नहीं स्वीकार भी करते हैं.
इस यात्रा का सबसे पहले पड़ाव सुसाका में राजीव गांधी का जो स्वागत हुआ, जिस तरह राजनय की सीमाओं को तोड़कर राष्ट्रपति काउंडा ने हवाई अ़अडे में खुद अपनी पत्नी सहित आकर राजीव गांधी और उनकी पत्नी का स्वागत किया, वह अविस्मरणीय क्षण था.
उधर तोपें सलामी दे रही थीं, इधर सैनिक बैंड पर राजीव गांधी को गार्ड आफ  नर पेश किया जा रहा था.
इस औपचारिकता में अनौपचारिकाता भी बुनी हुई थी.
राजीव गांधी गार्ड आफ  नर का निरीक्षण कर रहे थे और काउंडा साहब सलामी मंच पर अकेले खड़े सैनिक धुन पर अपनी उंगलियों से ताल दे रहे थे.
इस औपचारिकता ने एक पारिवारिक माहौल भी पैदा कर दिया था.
क्योंकि काउंडा साहब ९ बार भारत आ चुके हैं.
भारत के प्रति उनका लगाव स्थायी आत्मीयता में बदल चुका है और राजीव गांधी के प्रति वह भाव हर क्षण प्रतिध्वनित होता दिखायी देता है.
तांजानिया के जूलियस न्यरेरे के अलावा केनेथ काउंडा ही अफ्रीका के वे नेता हैं जिनके साथ श्रीमती गांधी का निजी पत्राचार होता था और इन पत्रों में अंतरराष्ट्रीय मसले ही नहीं, नितांत मानवीय मुद्दे भी उठाये जाते थे.
शाम को जब राजीव गांधी के सम्मान में प्रीतिभोज दिया गया तो वहां यह अनौपचारिकता इस सीमा तक व्यापी कि राष्ट्रपति काउंडा ने स्वयं गाना गाकर सारे अतिथियों को उसमें सम्मिलित कर लिया.
.
.
और फिर स्वयं राजीव गांधी के साथ अगली बातचीत के लिए गये.
बाकी अतिथिगण बाद में भी गाते-बजाते रहे.
जांबिया, जिसकी राजधानी लुसाका है, करीब ७० लाख की आबादी वाला एक ऐसा देश है जिसे सिर्फ २१ वर्ष पहले आजादी हासिल हुई.
यह वही देश है जिसे १८९० तक, सेसिल रोड्स के नाम पर, रोडेसिया के नाम से जाना जाता था.
७० से अधिक जनजातियों और कबीलों में बंटी हुई यहां की जनसंख्या को जब २१ साल पहले आजादी मिली तो कैनेथ काउंडा ४० साल के थे.
१९६६ में वहां पहली यूनीवर्सिटी खुली और आज कैनेथ काउंडा ने यह स्थिति पैदा कर दी है कि वहां शिक्षा मुफ्त है.
लेकिन दशाब्दियों की जतन से फैलायी गयी निरक्षरता को सिर्फ दो दसाब्दियों के प्रयासों से तो नहीं मिटाया जा सकता.
इसलिए आज भी जांबिया में निरक्षरों की संख्या काफी है.
आय का स्रोत सिर्फ तांबा है और दुनिया में उस तांबे को भेजने का रास्ता दक्षिण अफ्रीका से हो कर है.
विडंबना यह है कि जिस दक्षिण अफ्रीका की नस्लवादी सरकार के खीलाफ जांबिया.
जिंबाब्वे, ताजानिया आदि देश संघर्ष के मोर्चे पर डटे हुए हैं उन सभी देशों को अपने अर्थतंत्र में दक्षिण अफ्रीका पर बहुत कुछ निर्भर करना पड़ रहा है.
इन देशों की अधिकांश खनिज संपदा को निर्यात के लिए ले जाने का असली रास्ता दक्षिण अफ्रीका हो कर है.
दक्षिण अफ्रीका इन अफ्रीकी देशों की इस मजबूरी को अच्छी तरह समझता भी है और बाजू मरोड़ने के तौर पर इस्तेमाल भी करता है.
इसी लिए दक्षिण अफ्रीका पर नाकेबंदी न करने की वकालत करने वाले देश कहते हैं कि `आर्थिक नाकेबंदी करके हम उन्हीं देशों का नुकसान करेंगे जिनकी हम सहायता करना चाहते हैं.
'केनेथ काउंडा जांबिया को २१ साल की आजादी के बाद भी गरीबी से इतनी मुक्ति भी नहीं दिला पा रहे जितनी उसे अब मिल जानी जाहिए थी.
लुसाका शहर को देखने से इस बात का पूरा अंदाजा हो जाता है.
शहर की सारी दुकानें तीन-चार मुख्य सड़कों के बीच ही केंद्रित हैं, जिनमें एक सड़क वह भी है जिसे इंदिरा गांधी की मृत्यु के बाद उन्हीं के नाम से जानी जाती है.
ये सड़कें शाम के वक्त बिलकुल सूनी हो जाती हैं और अगर मुंहबोली बातों पर विश्वास किया जाये तो यह भी सुनने में आया कि इन सड़कों पर खुले आम शाम के वक्त टहलना अपने को लुटवाने का आमंत्रण देना है.
(इस बात की जांच करने के लिए मेरे पास न समय था न साहस.
)इस तरह की गैरकानूनी हरकतें तभी होती हैं जब देश में बेरोजगारी और महंगाई दोनों का बोलबाला हो जाये और इन दोनों से जांबिया अछूता नहीं रहा.
कुल जनसंख्या में रोजगार पाने और कमाने वालों का औसत अनुपात २० और १ का है और महंगाई की यह हालत है कि जो जांबिया की मुद्रा क्वाचा १० साल पहले १४ रु.
के बराबर हुआ करती थी वह अब सिकुड़कर २ रु.
तक आ गयी है और इसके आगे भी सिकुड़ते चले जाने के आसार थमते नहीं दीख रहे.
महंगाई का हाल यह है कि मुझे अपने टेपरिकार्डर के लिए एक छोटा बैटरी का सेल लेना पड़ा, जो हिंदुस्तान में दो-सवा दो रु.
का बड़ी आसानी से मिलता है, वह वहां एक अमेरिकी डालर (लगभग साढ़े बारह रुपये) से कम का नहीं आता.
.
.
और इस तरह बेरोजगार नौजवानों की कतार बढ़ती चली जा रही है और जांबिया की समस्याओं में लगातार इजाफा कर रही है.
प्रधानमंत्री की इस यात्रा के दौरान केनेथ काउंडा से इन आंतरिक समस्याओं पर भी उनकी बातचीत हुई और आर्थिक सहयोग के विभिन्न क्षेत्रों की तलाश शुरू की गयी.
(जांबिया का एक प्रतिनिधिमंडल शीघ्र ही भारत आने वाला है).
