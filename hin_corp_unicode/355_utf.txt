<शोचिअल् श्चिएन्चे><फोलिटिचल् श्चिएन्चे><शुड्हिस्ह् फच्हउरि><ढोओर् डर्स्हन् श्तयटट अउर् श्तटन्><१९९०><शच्हिन् फ्रकस्हन्><णेत् ढेल्हि><८० टो ८७><२३४०><शुड्हिस्ह्-ढोओर्डर्स्हन्-श्तय्. ' श्त.>

इस छलनी में कई छेद हैं
अरविंद जैन
प्रसार भारती (भारतीय प्रसारण निगम) विधेयक, १९८९ के `उद्देश्यों और
कारणों का कथन' में सूचना एवं प्रसारण मंत्री पी. उपेन्द्र ने कहा है,
`सरकार की यह घोषित नीति है कि आकाशवाणी और दूरदर्शन को स्वायत्तता
प्रदान की जाए जिससे कि यह सुनिश्चित किया जा सकें कि वे निष्पक्ष,
उद्देश्यपूर्ण और सृजनात्मक रीति से कार्य करें. इसका उद्देश्य यह है कि
प्रस्तावित निगम वास्तव में ही स्वायत्त निकाय के रूप में, जो दिशा
प्रवर्तक, गतिशील और नमनीय हो, उच्चकोटि की विश्वसनीयता के साथ कार्य
करे. उसे लोकतन्त्रात्मक रीति से कार्य करना चाहिए जो हमारी
लोकतन्त्रात्मक परम्पराओं और संस्थाओं को समृद्ध करें, क्योंकि वह भारत
की जनता और संसद के प्रति उत्तरदायी है.'
लेकिन प्रसार भारती विधेयक की धारा २२ में यह प्रावधान भी कर दिया गया
है, `केन्द्रीय सरकार, समय-समय पर निगम को जब भी ऐसे अवसर आयें, ऐसे
निर्देश दे सकेगी जो वह राज्य की सुरक्षा या लोक व्यवस्था के हित में
आव-~श्यक समझे जिसमें उससे यह अपेक्षा की जाती है कि वह निदेश में
विनिर्दष्ट विषय का प्रसारण न करे या निदेश में विनिर्दिष्ट किसी लोक
महत्व के किसी विषय का प्रसारण करे.'
मतलब यह कि केन्द्रीय सरकार को `राज्य की सुरक्षा' और `लोक व्यवस्था' के
हित में कोई भी प्रोग्राम प्रसारित न करने या किसी `लोक महत्व' के विषय
का प्रसारण करने का निदेश देने का तो पूरा अधिकार रहेगा ही और इसके
बाबजूद निगम को `उच्च कोटि की विश्वसनीयता' के साथ कार्य करना भी जरूरी
है. कैसे? यह निगम जाने और उसके बोर्ड  फ गवर्नर!
कहने की आवश्यकता नहीं है कि सरकार जब भी किसी पत्र-पत्रिका, पुस्तक,
फिल्म, नाटक आदि पर प्रतिबंध लगाती है तो हमेशा कारण `राज्य की सुरक्षा'
या `लोक व्यवस्था' का हित ही होता है.
प्रसार भारती की स्वायत्तता अभिव्यक्ति की स्वतन्त्रता के मौलिक अधिकार
की तरह ही है जिस पर `राज्य की सुरक्षा' और `लोक व्यवस्था' के हित में
कोई भी उचित प्रतिबंध लगाना न गैर कानूनी है और न असंवैधानिक.
सरकारी आदेशों के विरुद्ध प्रसार भारती अदालत का दरवाजा भी नहीं खट-~खटा
सकती क्योंकि भारतीय संविधान के अनुच्छेद १९ (१) (ए) में अभि-~व्यक्ति की
स्वतन्त्रता का मौलिक अधिकार सिर्फ भारतीय नागरिकों को ही हासिल है
`कार्पोरेट बॉडी' को नहीं.
प्रसार भारती विधेयक की धारा २२ (२) में आगे उल्लेख है `जहां निगम उपधारा
(१) के अधीन जारी किए गए निदेश के अनुसरण में कोई विशेष प्रसारण करता है
वहां निगम द्वारा ऐसे प्रसारण के साथ, यदि निगम ऐसी बाधा करे, इस तथ्य की
भी घोषणा की जा सकेगी कि ऐसी प्रसारण ऐसे निदेश के अनुसरण में किया गया
है"केन्द्रीय सरकार के निदेशानुसार `विशेष प्रसारण' के समय अगर निगम के
अफसर चाहें तो निदेश की घोषना न भी करें तो कोई बात नहीं--सरकार का भी
काम हो गया और जनता बेचारी को तो पता ही क्या और कैसे चलेगा. वफादार अफसर
भी सरकारी शाबाशी लिए महीनों फूला-फूला घूमेगा. पर `राज्य की सुरक्षा' या
`लोक व्यवस्था' के हित में रोके गये प्रसारणों के बारे में तो निगम के
अफसर चाहें भी तो इस तथ्य की घोषणा नहीं कर सकते कि ऐसा केन्द्रीय सरकार
के किसी निदेशानुसार किया गया है.
उपधारा (३) में प्रावधान है कि `उपधारा (१) के अधीन जारी किए गए प्रत्येक
निदेश की एक प्रति संसद के प्रत्येक सदन के समक्ष रखी जाएगी' लेकिन इसमें
यह कहां लिखा है कि कब और निदेश जारी करने के कितने समय बाद तक रखी
जाएगी? रख देंगे--जल्दी क्या है? जल्दी रख भी दो तो कौन-सा गुणात्मक फर्क
पड़ने वाला है. काम तो चुका होगा.
धारा २२ के रहते प्रसार भारती निगम `वास्तव में स्वायत्त निकाय के रूप
में `कितना स्वायत्त होकर काम कर पायेगा, अंदाजा लगाया जा सकता है? पी.
उपेन्द्र का यह कहना भी सही नहीं है कि निगम `भारत की जनता और संसद के
प्रति उत्तरदायी है' क्योंकि धारा २७ में स्पष्ट उल्लेख है कि निगम
द्वारा वार्षिक रिपोर्ट केन्द्रीय सरकार को भेजी जायेगी और वह सरकार उसे
संसद के प्रत्येक सदन के समक्ष रखवायेगी.'
विधेयक की धारा १२ में कहा गया है कि `निगम का यह प्राथमिक कर्त्तव्य
होगा कि वह जनता को जानकारी देने, शिक्षित करने और उसका मनोरंजन करने के
लिए रेडियों तथा टेलीविजन पर प्रसारण का संतुलित विकास सुनिश्चित करने के
लिए रेडियों और टेलीविजन पर सार्वजनिक प्रसारण सेवा का संगठन और संचालन'
करेगा. अपने `प्राथमिक कर्त्तव्यों' का पालन करने में निगम उप-~धारा (२)
में लिखें `उद्देश्यों से मार्ग दर्शन प्राप्त करेगा'. इन उद्धेश्यों में
पहला उद्देश्य है `देश की एकता और अखण्डता तथा संविधान में दिये गये
लोकतन्त्रात्मक और सामाजिक मूल्यों को अक्षुण्ण रखना'. यहां ध्यान देने
योग्य बात यह है कि विधेयक संविधान में दिये गये `लोकतन्त्रात्मक मूल्यो'
की ही बात करता है, धर्म-~निरपेक्षता और समाजवादी मूल्यों की नहीं जबकि
संविधान के अनुसार भारत धर्मनिरपेक्ष, समाजवादी और लोकतन्त्रात्मक
गणराज्य है. क्या अधिनियम में से `धर्मनिरपेक्ष और समाजवादी' शब्दों को
जानबूझकर बाहर रखा गया है?
विधेयक की धारा १३ के अनुसार निगम प्रसारण परिषद की स्थापना करेगा जिसमें
एक अध्यक्ष और दस अन्य सदस्य होंगे जो राष्ट्रपति द्वारा सार्व-~जनिक
जीवन के प्रतिष्ठित व्यक्तियों में से अध्यक्ष की सलाह से नियुक्त किए
जायेंगे. लेकिन यहां यह स्पष्ट नहीं है कि ये दस व्यक्ति सार्वजनिक जीवन
के किन-किन क्षेत्रों से होंगे और उनकी योग्यतायें क्या रखी गई है.
स्पष्ट है कि किन्हीं भी दस व्यक्तियों को इसमें रखा जा सकता है और
सरकारी मनमानी के लिए अवसर बचा रह सकता है.
धारा १४ के अनुसार परिषद जनता की ऐसी शिकायतें सुनेगी जो प्रसारण के
संबंध में यह आरोप लगाती हों कि वे निगम के `उद्देश्यों के अनुरूप' नहीं
है या किसी कार्यक्रम की बाबत कि उसके साथ `अन्यायपूर्ण या अनुचित
व्यवहार' किया गया है या उसकी एकांतता का अवांछित अतिक्रमण, दुरुपयोग या
तोड़ मरोड़ कर प्रस्तुत किया गया है. पर ऐसे परिवादों विवादों को निपटाने
के लिए प्रसारण परिषद को गवाह बुलाने, साक्ष्य लेने आदि के संदर्भ में
वैसे कानूनी अधि-~कार नहीं दिये जो प्रेस कौंसिल को दिये गये हैं. उदाहरण
के लिए सम्मन जारी करने, निषेधाज्ञा या डिक्री देने के अधिकार/प्रावधान
में सिर्फ इतना कह देना क्या काफी है कि परिषद परिवादों के निपटाने के
लिए ऐसी प्रक्रिया का अनुसरण करेगी जो वह ठीक समझे?'
धारा १४(४) के अनुसार `यदि परिवाद पूर्णत: या अंशत: न्यायोचित पाया जाता
है तो प्रसारण परिषद कार्यपालक शासक को समुचित कार्रवाई करने के लिए सलाह
देगी लेकिन धारा १४ (५) के तहत `यदि कार्यपालक शासक प्रसारण परिषद की
सिफारिश स्वीकार करने में असमर्थ है, तो वह ऐसी सिफारिश को शासक बोर्ड के
समक्ष उस पर उसके निर्णय के लिए रख देगा' और धारा १४ (६) में यह प्रावधान
है ही `यदि शासक बोर्ड की प्रसारण परिषद की सिफारिश को स्वीकार करने में
असमर्थ है, तो वह उसके लिए अपने कारण लिखकर प्रसारण परिषद को सूचित
करेगा. मतलब यह कि शिकायत करने वालों को सालों चक्कर कटवाने और प्रतिक्षा
करने के बाद सिर्फ यह बताया जाता कि `नीचे से ऊपर' तक सब के सब असमर्थ
हैं.
विधेयक की धारा ३ में प्रावधान है कि भारतीय प्रसारण निगम के संचालन के
लिए ग्यारह सदस्यों का शासक बोर्ड होगा जिसमें एक अध्यक्ष, एक कार्यपालक
शासक, एक-एक शासक वित्त व कार्मिक, एक प्रतिनिधि सूचना व प्रसारण
मंत्रा-~लय तथा छह अंशकालिक शासक होंगे. निगम में इसके अलावा अन्य
समितियां भी बनाई जायेंगी और `प्रत्येक समिति के सभी या अधिकांश सदस्य
शासक होंगे' लेकिन जो शासक नहीं होंगे उन्हें समिति के अधिवेशनों में
उपस्थित होने और उसकी कार्रवाइयों में भाग लेने का अधिकार होगा किन्तु
उसे मतदान करने का अधिकार नहीं होगा.' निगम `सहायता या सलाह' के लिए अन्य
किसी भी व्यक्ति को भी अपने साथ सहयोजित कर सकता है लेकिन इसे भी `मत
देने का अधिकार नहीं होगा.'
धारा ४ (१) में उल्लेख है कि अध्यक्ष व शासकों की नियुक्ति भारत का
राष्ट्रपति, राज्यसभा के अध्यक्ष, प्रेस परिषद के अध्यक्ष और राष्ट्रपति
के प्रतिनिधि की सिफारिश पर करेगा. यानी कुल मिलाकर तीन व्यक्तियों की
सिफारिश (जिसमें एक तो राष्ट्रपति का अपना प्रतिनिधि ही है) पर निगम के
अध्यक्ष व अन्य शासकों की नियुक्ति होगी और उपधारा (२) के अनुसार ऐसी कोई
भी नियुक्ति `केवल इस कारण अधिमान्य नहीं हो जायेगी कि उपधारा (१) के
अधीन नियुक्त समिति में कोई रिवित है या उसके गठन में कोई त्रुटि है.'
अर्थात् आव-~श्यक नहीं है कि समिति के तीनों व्यक्तियों की सिफारिश पर ही
अध्यक्ष व अन्य की नियुक्ति हो. राष्ट्रपति अपने ही प्रतिनिधि की सिफारिश
पर अध्यक्ष व अन्य व्यक्तियों की नियुक्ति कर सकता है. यही नहीं, अध्यक्ष
के लिए किसी भी प्रकार की कोई आवश्यक योग्यता शिक्षा, अनुभव, आयु आदि
निर्धारित नहीं की गई है. इसलिए निगम का अध्यक्ष अगर `अंगूठा टेक' को भी
बना दिया जाए तो अधि-~नियम के अनुसार उचित ही होगा क्योंकि उसका
`सार्वजनिक जीवन में ख्याति' वाला व्यक्ति होना ही तो जरूरी है और
`सार्वजनिक जीवन में ख्याति' कोई निश्चित परिभ आषा है नहीं!
अन्य शासकों के लिए अनिवार्य शर्ते हैं लेकिन वे भी बेहद अस्पष्ट हैं.
धारा ४(३) में प्रावधान है `कार्यपालक शासक ऐसा व्यक्ति होगा जिसके पास
प्रशासन, प्रबंध, प्रसारण, शिक्षा, साहित्य, ससंकृति, कला, संगीत,
नाट्य-शास्त्र या पत्र-~कारिता जैसे विषयों में विशेष ज्ञान या
व्यावहारिक अनुभव है.' सभी विषयों में विशेष ज्ञान या व्यावहारिक अनुभव
होना आवश्यक है या किसी एक विषय में यह स्पष्ट नहीं है. सभी विषयों में
विशेष ज्ञान या व्यावहारिक अनुभव वाला व्यक्ति तो हिन्दुस्तान में शायद
ही कोई मिले और अगर किसी एक विषय में विशेष ज्ञान या व्यावहारिक अनुभव
वाला व्यक्ति चाहिए तो क्या वह अपना उत्तरदायित्व सही-सही निभा पाएगा?
मान लो किसी ऐसे व्यक्ति को कार्य-~पालक शासक बना दिया जाए जिसे `प्रबंध'
में विशेष ज्ञान है लेकिन बाकी विषयों के बारे में कुछ भी पता नहीं है
तो? दूसरी बात यह कि हो सकता है किसी के पास `विशेष ज्ञान' तो है लेकिन
`व्यावहारिक अनुभव' बिल्कुल नहीं है तो ऐसे में क्या होगा? विशेष ज्ञान
और व्यावहारिक अनुभव दोनों ही होना परम आवश्यक हैं.
शासक-वित्त के लिए भी वित्तीय विषयों में विशेष ज्ञान या व्यावहारिक
अनुभव होना अनिवार्य है लेकिन शासक (कार्मिक) ऐसा व्यक्ति होगा जिसके पास
कार्मिक प्रबंध या प्रशासन में विशेष ज्ञान और व्यावहारिक अनुभव है.'
शासकों के लिए विशेष ज्ञान और व्यावहारिक अनुभव दोनों अनिवार्य होने
चाहिए.
`प्रसार भारती' के सरकारी हिन्दी अनुवाद में सैकड़ों गलतियां है. विधेयक
की पहली ही धारा (१) में `संक्षिप्त नाम' न जाने कहां से लेकर लिख दिया
गया है. अंग्रेजी मूल विधेयक में तो ऐसा कोई शब्द ही नहीं है. धारा ३ (६)
में `प्रत्येक समिति के सभी या अधिकांश सदस्य शासक होंगे' होना चाहिए
लेकिन हिन्दी अनुवाद में `अधिकांश' शब्द है ही नहीं जिसकी वजह से आगे के
पूरे प्राव-~धान का अर्थ नहीं रहता. इसी प्रकार धारा ४(३) के अंग्रेजी
मूल में जहां `विशेष ज्ञान या व्यावहारिक अनुभव' लिखा वहां हिन्दी अनुवाद
करने वालों ने अंग्रेजी के औष् को हिन्दी में भी `और' ही लिख दिया है.
बहुत-सी जगह `या' शब्द गायब है. धारा १२(२) (क) में `लोकतन्त्रात्मक
मूल्यों' की अपेक्षा `लोकतन्त्रात्मक और सामाजिक मूल्यों' का होना चाहिए
था.
`प्रसार भारती' के हिन्दी अनुवाद की स्थिति देखते हुए लगता है कि जो
सरकार विधेयक का सही-सही हिन्दी अनुवाद उपलब्ध नहीं करा सकती वह जनता को
दूरदर्शन पर अन्य क्या सही-सही जानकारी उपलब्ध करवा पायेगी?
कुल मिलाकर यह विधेयक अन्तविर्रोध विसंगतियों से भरा पड़ा है जिसमें छलनी
की तरह हजारों छेद हैं. अधिकांश प्रावधान संविधान और प्रेस परिषद अधिनियम
से उठाकर यूं के यूं रख दिये गये हैं. काश! विधेयक निर्माता इसके हर
प्रावधान को बारीकी से जांच परख कर रखते. वर्तमान विधेयक को अधिनियम
बनाने से पूर्व संभवत: बहुत से संशोधन अनिवार्य हैं.
प्रसार भारती निगम के लिए संविधान के अनुच्छेद १९ (१) (ए) के तहत
अभिव्यक्ति की स्वतन्त्रता का कोई मौलिक अधिकार ही नहीं होगा, इसलिए
मौलिक अधिकारों के हनन के विरुद्ध न कोई अपील न दलील. `वेश्या से
बलात्कार' की स्थिति में जैसे बलात्कारी बाइज्जत रिहा हो जाता है वैसे ही
निगम के मौलिक अधिकारों के साथ बलात्कार करके भी सरकार कानूनी रूप से
बेदाग बनी रहेगी
प्रसार-भारती को नाखून तो दीजिए
ए.एन. ग्रोवर
लोक सभा में २९ दिसंबर सन् १९८९ को पेश किए गए प्रसार-भारती विधेयक पर
आशा के अनुरूप समाचार पत्रों, विचार-गोष्ठियों और सम्मेलनों के माध्यम से
राष्ट्र व्यापी बहस शुरू हो चुकी है. द टेलीग्राफ ने अपने ३१ दिसंबर,
१९८९ के अंक में इस विधेयक से मिलने वाली स्वायत्तता की वित्तीय
परोपजीविता के प्रश्न पर बहुत जोर दिया गया है.
अन्य समाचार पत्रों तथा गोष्ठियों में भी इस पक्ष पर विचार प्रकट किए गए
हैं. विभिन्न विचार-मंचों से उठाए गए मुद्दों में से कुछ , जो संरचना,
मनुष्य शक्ति, राजनीतिज्ञों और नौकरशाहों द्वारा नियुक्तियों में
हस्तक्षेप की आंशका, सॉफ्टवेयर तैयार करने वालों के लिए प्रोत्साहन की
कमी तथा सर्जनात्मकता में वृद्धि (टाइम्स  व इंडिया, जनवरी ८, १९९०
संपादकीय, इलैक्ट्रॉनिक  टोनॉमी) आदि से संबंधित हैं, विशेष उल्लेखनीय
हैं. १३ जनवरी १९९० को कॉन्स्टीट्यूशन क्लब में न्यूजमैग द्वारा आयोजित
एक सम्मेलन में `स्वायत्तता की प्रकृति' जैसे विषयों पर विचार किया गया
था. अभी हाल ही में भारतीय-जन-~संचार-संस्थान द्वारा आयोजित एक
विचारगोष्ठी में बोलते हुए भूतपूर्व मंत्री श्री वसंत साठे ने
इलैक्ट्रॉनिक माध्यम में विभिन्न स्तरों पर कार्य करने वाले लोगों के बीच
`स्वतंत्रता' और स्वायत्तता' में अंतर स्पष्ट किया था. कुछ जाने माने
वक्ताओं ने अभिशासकों (गवर्नरों) के राजनीति से प्रेरित होने तथा विशिष्ट
वित्तीय घरानों के एकाधिकार जैसे खतरों के प्रति चिंता भी व्यक्त की थी.
ऐसा लगता है कि विधेयक के उन प्रावधानों पर अधिक विचार नहीं किया जा रहा
जिनमें न केवल कानूनी तौर पर वरन् व्यावहारिक रूप से भी स्वायत्तता को
सुनिश्चित करने के लिए कुछ परिवर्तन एवं संशोधन सुझाए गए हैं. यह याद
रखना चाहिए कि स्वतंत्रता और स्वायत्तता के अंतरों को रेखांकित करने वाली
अनेक घोषणाओं से कोई अपेक्षित परिणाम निकलने वाले नहीं है. 
 <शोचिअल्
श्चिएन्चे> <फोलिटिचल् श्चिएन्चे> <श्.क्. डुर्वेडि> <ऊ.फ्.  शब्ह क
खर्य शन्च्ह्.> <१९८५> <शुलब्ह् फ्रकस्हन्.> <ळुच्क्नोत्> <३४० टो ३४७>
