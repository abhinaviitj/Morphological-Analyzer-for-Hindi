<ळिटेरटुरे><श्होर्ट् श्टोर्य्><एर्म श्रिकन्ट्><घ्हुटर्><१९८४><अनि फ्रकस्हन् (ढोओस्रे खे फइर्><ढेल्हि><२२-२७><१९६०><एर्म श्., घ्हुटन्, श्स्>

जज ने अपनी भावहीन दृष्टि से मुझे देखा, फिर कागज के उन लम्बे-लम्बे पृष्ठों
में लिखी हुई मेरी नियति का एक-एक अक्षर संयम और सत-र्कता के साथ पढ़ते
हुए अपना फैसला सुना दिया . उस क्षण के मौन में, तमाम उपस्थित लोगों की
नज़रें मुझ पर टिक गयीं . उन नज़रों में क्या था ? मैं नहीं जानता . फिर वे
नज़रें, जैसे मुझसे दूर होती गयीं और एक खास दूरी पर जाकर रुक गयीं . मेरे
और उनके बीच की दूरी में जज का फैसला था . मृत्यु-दण्ड . सहसा मुझे जीवन
में पहली बार एक भयं-कर अकेलेपन, नहीं अलगाव का अनुभव हुआ . उस अदालत में
मेरे कितने मित्र और परिचित उपस्थित थे . मुझे लगा जैसे इस एक क्षण में
उनके चेहरे बदल गया है और मेरे हाथों में हथकड़ी का बोझ भारी हो गया है .
परिचितों से घिरी मेरी पत्नी का फफक-फफक कर रोना, मेरे कितने समीप होकर भी,
कितने दूर की चीज थी . मेरे और उन तमाम लोगों के बीच जैसे एक जन्मा-न्तर था
. मुझे गश आ रहा था ! नहीं, चीजों का अर्थ बदल रहा था . उन्होंने मुझे पुलिस
वेन में बिठा दिया और द्वार बन्द कर दिया . अन्दर मैं था और बन्दूकधारी कुछ
सिपाही . लेकिन, दरअसल न मैं था, न वे . केवल सड़कों के किनारे लगे पेड़ थे,
जो पहली बार मुझे नज़र आ रहे थे . बसें थीं, मोटरें थीं, भीड़ थीं, जिन्हें
मुझसे कोई सरोकार न था . एक उष्णता थी, जिसमें लोग सगबगा रहे थे, चल रहे थे,
फिर रहे थे, भाग रहे थे . सब कुछ मेरे लिए एक दृश्य था . अभी यह दृश्य अस्त
हो जाएगा और तब मैं कहीं भी रहूँगा . सड़कें जैसे मुझसे निकल-कर बाहर भाग
रही थीं और आकाश था, जो क्यों था, मैं नहीं समझ पा रहा था . वेन उसी तेजी
के साथ, जेल के फाटक के अन्दर चली गयी और फिर एक झटके के साथ रुक गयी .
उन्होंने रोज़ से भिन्न, बिना कोई शोर किए, बहुत सम्हालकर मुझे उतारा .
उनमें से एक की गरदन गिरी हुई थी और दूसरा बिल्कुल खामोश था, गोया वे मुझे
अन्दर नहीं ले जा रहे थे, विदा दे रहे थे . उस शाम की खामोशी मेरे मन में
अभी भी सुरक्षित है . मैं एक पत्थर की अपेक्षाकृत कुछ कम चौड़ी कोठरी में
ले जाया गया और उन्होंने लोहे की छड़ों वाला द्वार बन्द कर दिया.  .  .
खड़क . लोहे की उन छड़ों ने मेरे माथे पर जैसे एक चपत लगायी और मैं जाग गया
और जागकर एक अजीब-सी घबराहट में हाथ-पैर मारने लगा . मैं भावुक आदमी नहीं
हूँ, कभी भी नहीं रहा हूँ . मैं अपने मन की कम-जोरी को प्रकट करना अनैतिक
मानता हूँ . अपने को प्रकट करना उतना ही छद्म है, जितना अपने को न प्रकट
करना . पर मैं झूठ नहीं कह रहा हूँ, उस क्षण जैसे एक भीगा आवेग एक आँसू
मेरे पेट और बाँह से होता हुआ मेरे कण्ठ की ओर दौड़ रहा था . क्या मैं
रो पड़ूँगा ? लेकिन मैंने उसे वहीं रोक दिया . किसी भी चीज को रोकने में
बड़ी पीड़ा होती है . रुकी हुई चीज ग्रन्थि भी बन सकती है, बल्कि बनती है
. पर सच कहना, क्या तुम लोग रुके हुए नहीं हो, क्या तुम लोग अपने से बड़ी
किसी चीज की ग्रन्थियाँ नहीं हो ? फिर, मैं तो रुकने के लिए बाध्य था . मैं
प्रकृतस्थ होना चाहता था . नियति यदि कारा की कोठरी का सीलभरा अन्धकार है,
तो हो . क्या मनुष्य अपनी नियति से ऊपर नहीं उठ सकता ? मैंने अपनी दृष्टि से
कोठरी की दीवार पार कर ली . उखड़ा हुआ पलस्तर और जगह-जगह छोटे-छोटे गड्ढे .
इस दीवार पर इतने गड्ढ़े क्यों हैं और यह सुन्दर है या असुन्दर या सुन्दर और
असुन्दर दोनों से परे ? मैंने सोचने की कोशिश की पर न सोच सका . दीवार बहुत
मोटी थी . जिस इंजीनियर ने इसका निर्माण किया होगा, उसका दिमाग भी इतना ही
मोटा रहा होगा . ये लोग मौत को भी क्यों नहीं खूबसूरत बना सकते ? मैंने फिर
सोचने का प्रयत्न किया . मगर मैं फिर कुछ न सोच सका . कोठरी की दीवार मेरे
मन के बहुत समीप आकर खड़ी हो गयी थी और उसकी बदशकल छाया उस पर दूर तक गिर रही
थी जैसे एक बंजर पठार पर गिरती हुई शाम . आखिर मैं इससे कब तक कतरा सकता हूँ
. मैंने बाहर की तमाम चिज़ों को एकबारगी भूल जाना चाहा और कोशिश की कि इस
कोठरी को इस तरह स्वीकार कर लूँ कि फिर अन्य किसी भी वस्तु का कोई भी अर्थ
न रह जाए . मैंने अपनी आँखें मूँद लीं, बल्कि मींच लीं . मेरी बन्द पलकों
के अन्दर कुछ रंग-बिरंगे धब्बे उभर आये . फिर इन धब्बों के डिम्ब फाड़कर
चीज़ें प्रकट होने लगीं . शहर, घर, परिचित चेहरे, पत्नी, यूनिवर्सिटी, बस,
सिगरेट, संभोग, अदालत, किताबें, फाँसी का तख्ता . मनुष्य का मन असल में
एक बिम्ब-समूह है . उससे कोई छुटकारा नहीं . न हो . मैंने अपनी आँखें खोल
लीं . मेरे लिए ये तमाम चीज़ें मर चुकी हैं . इनके बिम्ब जरुर रह गए हैं
. संसार अगर मेरे मन में एक कविता बनकर रहना चाहता है, तो रहे . कालान्तर
में कविता नष्ट हो जाती है, केवल उसका संगीत रह जाता है, फिर वह संगीत नष्ट
हो जाता है और एक स्वरहीन स्मृति रह जाती है और अन्त में वह स्मृति भी नष्ट
हो जाती है, केवल रंगहीन, स्वरहीन, अर्थहीन चीज़ें  अह जाती हैं . यह संसार
के नष्ट होने की प्रक्रिया है . मैं कोठरी की पश्चिमी दीवार पर कुछ नष्ट
हस्ताक्षर देख रहा था . नाखून से खुरचे हुए बेडौल अक्षर . मैं उन्हें पढ़
रहा था . कुछ गालियाँ थीं, बड़ी ही भद्दी गालियाँ . मैंने दृष्टि हटा ली
. मगर मुझे अच्छा लगा था . जैसे मेरे समीप ही खड़ा कोई किसी को सम्बोधित
कर रहा हो . किसी अन्य ने किसी स्त्री का नाम लिखा था . मेरे सामने, मेरी
परिचित-अपरिचित अनेक स्त्रियों के चेहरों की गैलरी खड़ी हो गयी . किसी ने
तुलसी की पंक्ति लिख दी थी : होइहै वही जो राम रचि राखा . मेरे मन में
काफी घर की तस्वीर उभर आयी . एक अन्य ने एक स्त्री के चेहरे पर मूँछें
बनायी थीं . मेरे मन में सिविल लाइन्स की लम्बी-सी साफ-सुथरी सड़क खिंच
गयीं . और इस प्रकार की असंख्य जलती और बुझती तस्वीरें . मैं जो भी पढ़ता,
मेरे मन पर एक चित्र फेंक कर बुझ जाता . मैं अन्तिम हस्ता-क्षर पढ़ रहा था
. पूरी वंशावली थी : रामप्रसाद वल्द हरकिशन वल्द चुन्नीलाल वल्द दुखी राम
वल्द शिवदयाल, मुकाम सीतापट्टी, मौजा-साकिन मढ़ी, जिला तुरुपगंज, बेवा के
जनाकारी और हाल कतल का, जाब्ता फौजदारी दफा ३०२ में जुरुम कायम पाकर, बैसाख
सुदी २००२ में फौत पाकर इन्तकाल हुआ . भूल-चूक, लेन-देन माफ . अन्तकाल
! इस समूची दीवार-लिपि में केवल एक शब्द अर्थ रखता था . मैं रुक गया और
न जाने क्यों सिहर गया . कैसा होता है अन्त ! कैसी होती है मृत्यु ! एक
पतला-सा फंदा ! निश्चय ही बड़ी यंत्रणा होती होगी ! क्या है, वह यंत्रणा
! कैसी है ! कितनी ! मेरे सामने कोई अनुमान न था . मगर मैं जानना चाहता था,
जान लेना चाहता था . मैं मृत्यु से डरने वाले व्यक्तियों में से नहीं हूँ,
पर मैं मृत्यु को जान लेना चाहता हूँ . किसी चीज को जानना उसका अनुभव करना
है और अनुभव करना अनुभव की पुनरावृत्ति से मुक्त होना है . एक अनुभव से
दो कलाकृतियाँ नहीं बनतीं . एक बार मर चुके के उप-रान्त आदमी दुबारा नहीं
मरता . पर मैं मृत्यु को नहीं जान सका, मृत्यु से बड़ी किसी चीज़ को मैं
जान रहा था . जरुर यह यंत्रणा, मृत्यु की यंत्रणा से बड़ी होती होगी . अभी
कुछ क्षण पूर्व संसार मुझसे पृथक् होकर एक भिन्न संसार हो गया था . अब वह
फिर मेरे समीप उपस्थित है . इस कोठरी की दीवार तोड़कर वह मेरे इतने समीप आ
गया है कि लगता है मैं उसे छू लूँगा . मगर मैं जैसे ही उसे छुऊँगा, वह बिखर
जाएगा, शायद विलीन हो जाएगा . इसलिए मैं उसे छूना नहीं चाहता . तो फिर मैं
क्या चाहता हूँ . मैं स्वयं संसार की एक टहनी हो जाना चाहता हूँ . मगर मैं
जानता हूँ . मैं नहीं हो सकता . शाम पूरी तरह घिर आयी थी . इस अँधेरे ने
मुझे उन तमाम चीजों से कितना पृथक् कर दिया था . अँधेरे के उस पार ही
वह सब था, जो अभी तक मेरा था . पर अब ? अधिकार की भावना ने मुझे बेचैन
कर दिया . मुझे लगा, कोठरी की दीवारें अपना हाथ बढ़ाकर मेरी पीठ खुजला
रही हैं और जैसे ही मैं उन्हें पकड़ने के लिए बढ़ता हूँ, वे हाथ कछुए
की गरदन की तरह सिमट फिर इन्हीं दीवारों में लुप्त हो जाते हैं . मुझे
अजीब-सी खीझ होती है . मैं चीख पड़ना चाहता हूँ : मुझे मत करो परेशान मुझे
मत छेड़ो . मगर हर चीज़ मेरे खिलाफ है . अँधेरे में असंख्य बौने उग आए हैं
. अपनी नन्ही-नन्ही बरछियाँ मुझे चुभा, इसी अँधेरे में विलीन हो जाते हैं
. अपने वैराट्य के अहसास पर मुझे क्षण भर को सन्तोष का अनुभव हुआ.  .  .
एक विचित्र आत्मरति-जन्य सन्तोष . यंत्रणा क्षण भर को सफल जान पड़ी, मगर
केवल क्षण भर की . उसके बाद फिर वही पृथकता, फिर वहीं खीझ . मन पर कोई
नियंत्रण नहीं होता . नींद में अजब-अजब खयाल और स्वप्न मेरा पीछा करते रहे
. मैंने देखा, मेरी मौसी विधवा हो गयी है और उसका पुन: ब्याह रचाया जा रहा
है . मगर दूल्हे की जगह यह कौन है ? मैं ? मैं हड़बड़ाकर उठ बैठा . छि:,
कैसा बुरा स्वप्न है ! और मैं फिर सो गया . सुबह कल का सारा घटना-चक्र, एक
भया-नक स्वप्न की अस्पष्ट स्मृति-सा, याद था . मगर मनुष्य के अतीत की स्मृति
ज्वर की तरह होती है.  .  .  धीरे-धीरे चढ़ती है और फिर समूची चेतना क्रिया
और शक्ति विचित्र-सी अँधेरी गंध में डूब जाती हैं . दिन चढ़ा और दीवारें
उभरीं, कैदखाने की निष्क्रिय उदासी और चुप्पी में, तमाम बाते, एक-एक
मुझे याद आने लगीं . फिर वही.  .  .  वही चेहरे.  .  .  वही लोग.  .  .
वही फैसला.  .  .  वही अलगाव . उफ ! मुझे मार डालो . मुझे तोप के मुँह
पर खड़ाकर उड़ा दो . लेकिन यह असह्य है,.  .  .  बिलकुल असह्य है.  .  .
यह प्रतीक्षा.  .  .  यह क्रमिक मृत्यु ! ! सींकचों के अन्दर से थोड़ी-सी
धूप आ रही थी और छड़ की लम्बी-लम्बी छायाएँ गिर रही थीं . मैं इन छड़ों के
आगे कितना विवश हूँ ! मैं सोच रहा था . एक दिन आदमी स्वयं अपनी बनी बनायी
चीजों के सामने घुटने टेक देता है . यह चीजों की मनुष्य पर विजय है . मगर
मन पर किसने विजय पायी है ? क्या वे मेरे मन को भी भारी-भारी जंजीरों में
बाँध सकते हैं ? देखो तो, मैं कहाँ-कहांॅ उड़ रहा हूँ और उन्होंने मेरे पैरों
में बेड़ियाँ डाल रखी हैं . मैं अपने जमाने का प्रमथ्यु हूँ . इस विचार ने
मुझे प्रसन्न किया . अपनी प्रसन्नता में छका हुआ मैं कुछ देर खड़ा रहा और
धीरे-धीरे धूप चली गयी . कोठरी कुछ और अँधेरी हो गयी है और मेरा मन अस्त हो
रहा है . किसी ने ऐसी एकान्त-मृत्यु देखी है ! मृत्यु.  .  .  मृत्यु.  .  .
मृत्युभोग . समय के सीने पर अपने नाखुन गड़ाकर लिख देना चाहता हूँ.  .  .
मृत्यु ! मेरी पीड़ा को कौन समझेगा ! कौन ! मेरा प्रश्न मुझ तक लौट आता है
और तब मुझे पीड़ा नहीं, झुँझलाहट होती है . कोई रास्ता नहीं . क्या सचमुच
कोई उपाय नहीं ? जिस एकाग्रता के साथ मैं बचपन में गणित के सवाल हल किया
करता था, कुछ उसी निष्ठा के साथ, इस असह्य यंत्रणा से मुक्ति की सम्भावना पर
विचार करने लगा . नहीं, कुछ न कुछ उपाय अवश्य है . कहते हैं, मनुष्य का मन
शैतान का घर है . जरुर होगा . मेरे प्रोफे-सर कहा करते थे, असल में देखो तो
ईश्वर ने संसार नहीं रचा है, शैतान ने अपना घर बसाया है . मेरा अपना विश्वास
है, आदमी की मुक्ति का मार्ग भगवान नहीं, शैतान जुटाता है . हम सब शैतान
के आभारी हैं, जिसने इतिहास में जगह-जगह मुक्ति की खिड़कियाँ खोल रखी हैं,
अन्यथा यह इतना बेश-कीमती इतिहास क्या एक अधमुँदा गिरिजा या बन्द द्वारों
का एक मन्दिर होकर न रह जाता . मगर यह मेरा बात है . जरुरी नहीं कि और कोई
इससे सहमत हो .
