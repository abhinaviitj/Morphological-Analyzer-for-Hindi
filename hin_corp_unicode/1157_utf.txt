<ठ्रन्स्लटेड् ंअटेरिअल्><ळिटेरटुरे><आन्ड्रेइय्च्ह्, ईवोव्><ढ्रेन णडि ख पुल्><१९८५><शहिट्य आकडेमि><णेत् ढेल्हि><१०६-१११><२१००><आन्ड्रेइय्च्ह्, ई-ढ्रेन णडि ख फुल्-ळ्ट्-औ>

पर इससे क्या होता था. लोगों ने इस बात को दूर-दूर तक बगैर सोचे-समझे फैलाया क्योंकि यह लोगों की आदत है. नगर-भर में और आस-पास के प्रदेश में यह बात कही गयी कि हामजीच लोगों ने जो चाहा था वह प्राप्त कर लिया और आवदागा की रूपमती गर्वीली निपुण कन्या, जिसके लिए समस्त बोस्ना में कोई वर उपयुक्त नहीं पाया गया, पराजित और प्राप्त कर ली गयी है, यह भी कि फाता ने खुलेआम घोषित किया था कि वेल्यी लूग नेजुके तक नहीं जायेगा मगर इस पर भी उसे जाना होगा. बात यह है कि लोगों को उनके पतन और अपमान प्रिय विषय लगते हैं, जो बहुत ऊँचे उठा दिये गये हों या स्वयं बहुत ऊँची उड़ान भर चुके हों.महीने भर तक लोग इस घटना के चटखारे लेते रहे और फाता के अपमान के किस्से का रस शरबत की तरह स्वाद ले-लेकर पीते रहे. महीने भर तक नेजुके और वेल्यी लूग में विवाह की तैयारियाँ होती रहीं.महीने भर तक फाता ने अपनी सहेलियों, स्वजनों और परिजनों के साथ अपने दहेज का संकलन किया. लड़कियों ने गीत गाये. उसने भी गाये. उसने गाने के लिए शक्ति जुटायी और उसने मन में गाया हालाँकि वह उस समय भी अपने ही विचारों में खोई हुई थी. हर बार जब वह सूई से कपड़े को तागती, अपने से कहती कि उसका कशीदा और वह दोनों कभी नेजुके पहुँचने वाले नहीं हैं. इस बात को वह क्षण-भर के लिए नहीं भूली. हाँ, इस तरह तैयारी करते और गाते उसे लगता कि बेल्यी लूग से नेजुके का रास्ता अभी बहुत दूर है और एक महीने का वक्त बहुत् लम्बा है. रात को भी उसका मन ऐसे ही बोलता. रात को भी जब यह बहाना बताकर कि उसे कुछ अधूरा काम पूरा करना है वह अकेली हो जाती तो उसकी कल्पना में समृद्धि और आलोक से भरा, आनंदमय और चिरनवीन एक संसार प्रकट हो जाता.वेल्यी लूग में रातें कुछ गरम और सुहानी हुआ करती थीँ. आकाश में नक्षत्र मानो कुछ नीचे झुक आते थे और झूमते और एक प्रोज्जवल प्रभा की झीनी चादर से परस्पर बंधे हुए जान पड़ते थे. खिड़की के आगे खड़ी होकर फाता सामने फैली रात को निहारती रहती. अपनी समस्त देह में उसे एक शांत और मधुर ऊर्जा के उफनने का अनुभव होता और उसकी जंघाएँ, नितंब, भुजाएँ और ग्रीवा और सबसे अधिक उसके स्तनों में उसे आनंद और शक्ति की एक विशेष अनुभूति होती. वह अपने सुपुष्ट, विशाल और कठोर स्तनों में खिड़की के चौखटे को छू लेती. स्तनाग्रों के इस स्पर्श में तब उसे घर, मकान, खेत सहित समस्त गिरिपार्श्व जीवंत होकर ज्योतित आकाश और रात दोनों के विस्तार में गहरी साँसों के साथ स्पन्दित होते जान पड़ते. हर साँस के साथ खिड़की का काठ का चौखटा उसके स्तनाग्रों को छूता था और हर निश्वास के साथ उन्हें छोड़कर किसी सुदूर दिशा में जाता और लौटकर फिर छूता और इसी तरह बार-बार होता रहा था.हाँ, दुनिया बहुत बड़ी थी, दिन के समय भी संसार असीम जान पड़ता था और उस समय वीशेग्राद की घाटी ऊष्मा से धुपधुपाती थी, गेहूँ का पकना, चाहें तो मानो सुन सकते थे. तब वह श्वेत नगर ही नदी के किनारे-किनारे एक ओर पुल की सीधी रेखा और दूसरी ओर श्यामला पर्वतमाला के चाँखटे में बाँधा फैला रहता था.परंतु रात में, केवल रात में आकाश सजीव हो उठता और खिलकर अनंत बन जाता. अनंत की उस शक्ति में चेतन प्राणी खो जाता है और उसे यह प्रतीत नहीं रहती कि वह कहाँ है, कहाँ जा रहा है, क्या चाहता है या उसे क्या करना चाहिए. वहीं केवल वही, कोई सचमुच में पूर्ण शांति में और दीर्घकाल तक जी सकता है: बंधन में बांध देते हैं, ऐसी निर्णायक प्रतिज्ञाएंॅ या परिस्तथियाँ वहाँ नहीं होतीं, जिनसे कोई कभी छुटकारा नहीं पा सकता; समय जहाँ अपने पास थोड़ा ही होता है पर उसका निर्दय परिणति है. हाँष उस आकाश में प्रतिदिन के जीवन जैसा कुछ नहीं था जहाँ मुख से निकला शब्द अटल और प्रण अकाट्य हो जाता है. वहाँ सब कुछ स्वतंत्र अनन्त अनाम और अस्फुट था.तभी वह जहाँ थी, उसके नीचे से कहीं से एक भारी गहरी और रुँधी हुई आवाज सुनायी दी जैसे कहीं बहुत दूर से आ रही हो:"आक्ख .
.
.
.
.
.
आक्ख.
.
.
.
.
.
.
.
.
.
.
आक्ख.
.
.
.
.
ख.
.
.
नीचे पहली मंजिल पर आवदागा रात में अक्सर उठने वाली खाँसी के दौरे से संघर्षकर रहा था.फाता ने यह आवाज सुनी और अपनी आँखों के सामने अपने पिता की छवि स्पष्ट देखने लगी मानो वह उसी के सामने उन्निद्र बैठे तंबाकू पी रहे हो उन्हें नींद नहीं आ रही हो और खाँसी उन्हें साल रही हो. उसने उनकी बड़ी-बड़ी भूरी आँखें देखीं, जो उसकी ऐसी पहचानी थीं जैसे कोई प्रिय दृश्य होता है, आँखें जो ठीक उसके जैसी थी सिवाय इसके कि उन पर बुढ़ापे की छाया थी और इसमें आँसू भरे होने पर भी हँसती हुई चमक थी. आँखें, जिनमें उसने पहली बार अपनी नियति की अनिवार्यता उस दिन देखी थी जिस दिन उसे बता दिया गया था कि वह हाम-जीच की वाग्दता है और उसे विवाह की तैयारी महीने भर में कर लेनी है."ख ख ख .
.
.
.
आह".
.
.
रात के सौंदर्य और संसार की विशालता के आनन्द का जो आभास एक क्षण पहले हो रहा था, वह सहसा मिट गया. पृथ्वी का वह सुर-भित निश्वास थम गया. स्त्री के वक्ष का स्पंदन क्षण-भर के लिए ठहर गया, नक्षत्र और व्योम लुप्त हो गये, केवल भाग्य, उसका निर्दय और अमिट भाग्य, फलित होता रहा और समय के साथ-साथ उस अचल शून्य में पूर्णता और संपन्नता को प्राप्त होता रहा, जो मानो देशातीत था.खाँसने की आवाज नीचे की मंजिल से गूँजती हुई आ रही थी. उसने अपने पिता को इस तरह देखा भी और सुना भी जैसे वह उसके पास ही खड़े हों. यही उसके अपने प्यारे प्रतापी एकाकी पिता थे, जिनके प्रेम में उसे अपने को तब से संपृक्त पाया था, जब से उसने होश सम्हाला था. उसने अनुभव किया कि वह छिन्नकर क्लेशकर खांसी मानो उसके अपने सीने में छिपी है. सत्य यह था कि वह उस मुख में थी, जिसने वहाँ हाँ कहा था जहाँ इसके मुख ने न कहा था. परंतु वह हर बात में, यहाँ तक कि इस बात में भी अपने पिता के साथ एक थी. उनकी वह हाँ उसे खुद अपनी हाँ लगी जैसे अपनी न वह अपनी न मानती थी. इसलिए उसने पाया कि उसका भाग्य क्रूर, असाधारण, आत्यांतिक था और कोई निष्कृति न उसे दीखती थी न वह देख सकती थी क्योंकि वह कही थीं नहीं. परंतु एक बात वह जानती थी. अपने पिता की जिस हाँ से वह बँधी हुई थी अपनी न से भी वह उतनी ही बँधी थी. उसे मुस्तया बेग के बेटे के साथ काजी के सामने उपस्थित होना था क्योंकि यह हो नहीं सकता था कि आवदागा ओस्मानागीज अपना वायदा न निभाये. पर वह इतनी ही अच्छी तरह यह भी जानती थी कि रस्म अदा हो जाने के बाद उसे स्वयं अपना वायदा नहीं निबाहा. यह भी हो नहीं सकता था क्योंकि यह भी एक ओस्मानागीच का वायदा था. तब अपने न और अपने पिता के हाँ के मध्य, वेल्यी लूग और नेजुके के मध्य जहाँ रास्ता बंद हो जाता था कहीं उसी घनघोर गतिरोध में से उसे मुक्ति खोज निकालनी ही थी. इस समय वह बस यही सोच रही थी. उसकी दुनिया में विराट संसार का सुंदर विस्तार नहीं, वेल्यी लूग ने नेजुके तक की पूरी राह भी नहीं, बल्कि केवल वह दयनीय क्षुद्र गली थी, जो मुस्तया बेग के बेटे के साथ निकाह पढ़ने के बाद काजी के इजलास के पुल के सिरे तक नापनी होती है और वहाँ से पथरीली ढलान उतर नेजुके को जाने वाली वह पतली पगडंडी शुरू होती, जिस पर एक सिरे से दूसरे तक ऊपर-नीचे अथक दौड़ लगा रही थी, जैसे करघे में भरनी आती जाती रहती है. उसका मन इजलास से बाजार होता हुआ पुल के आखिर तक जाता और वहाँ एक अभेद्य अथाह के सामने ठिठिक जाता, फिर पुल पार करता बाजार से गुजरता और इजलास पर रुक जाता. बार-बार इसी तरह आगे-पीछे-आगे. यही उसका भाग्य बुना जा रहा था.और वे विचार जो कि न बंदी रह पाते थे, न मुक्ति का मार्ग खोज पाते थे बार-बार कापिया पर, उस रमणीक और चिकने सोफा पर, जहाँ नगरवासी बतियाते और युवजन गाते हुए बैठा करते थे और जिसके नीचे से नदी की गहरी तेज हरी धारा गजरती हुई बहा करती थी शरण स्थल पाने लगे. फिर पलायन के इस उपाय से घबराकर मानों किसी अभिशाप के अधीन वह फिर उड़ निकलते और एक छोर से दूसरे तक फिर वही यात्रा दोहराते और फिर विकल्प न पाकर उसी कापिया पर एक बार और शरण लेते. हर रात को उसके विचार वहीं कापिया पर अधिकाधिक देर रुकने लगे. उस दिन की कल्पना, जिस दिन भावना में नही, यथार्थ में उसे उस पथ पर जाना होगा और पुल के अंत तक पहुँचने के पूर्व ही अपना उत्तर पाना होगा, अपने में मृत्यु की भयंकरता का, और नहीं तो आजीवन लज्जा की पीड़ा का आतंक बोध छिपाए हुए थी. असहाय और मित्रहीन, वह माने बैठी थी कि उसे लगता था कि यह आतंक ही उस दिन को परे या परे नहीं तो स्थगित कर देगा.परंतु न तो तेज-तेज न धीमे-धीमे बल्कि काल की गति से नियमित, नियति से बँधे दिन बीतते गये और अंत में विवाह का दिन आ पहुँचा.अगस्त के अंतिम बृहस्पतिवार को (वही काल की घड़ी थी) हामजीच लोग घोड़े पर सवार कन्या को लेने आये. एक भारी नयी काली नकाब इस तरह डाले जैसे कि वह कोई कवच हो, फाता खोड़े पर बिठायी गयी और नगर में ले जायी गयी. इस बीच आँगन में घोड़े पर उसके दहेज से भरे बक्से लदवाये गये. इजलास काजी के सामने निकाह की घोषणा की गयी. इस तरह अपनी कन्या देने का वह वायदा निभाया गया जो आवदागा ने मुस्तया बेग के बेटे से किया था. इसके बाद वह संक्षिप्त काफिला नेजुके की ओर बढ़ा, जहाँ निकाह की बाकायदा रस्म अदा करने की तैयारियाँ की गयी थी.काफिला बाजार से होकर गुजरा. यह उसी पथ का एक अंश था, जिससे कोई मुक्ति नहीं थी और जिसे फाता ने कल्पना में कई बार तय किया था. यह पथ ठोस, असली और चलता हुआ था और इसको सचमुच पार करना, कल्पना में पार करने से संभवतः अधिक आसान था.कोई तारे न थे, कोई आकाश न था, पिता की दबी-दबी खाँसी न थी. समय को तेज करने या धीमा करने की कोई इच्छा न थी. जब काफिला पुल पर पहुँचा तो लड़की को एक बार फिर गर्मियों की रातों में अपनी खिड़की के सामने खड़े होने के अनुभव के समान एक अनुभव हुआ. शरीर के प्रत्येक अंग का उसने अलग-अलग और प्रबल अनुभव किया. विशेष रूप से वक्षों का जो कि मानो उसके वस्त्र से कसकर तनिक संकुचित हो गये थे. काफिला कापिया पर पहुँचा. जैसा कि उसने अपने मन में चुपचाप पिछली रातों को अनेक बार कल्पना की थी, लड़की ने झुककर अपनी बगल में घोड़े पर सवार अपने सबसे छोटे भाई के कान में कहा कि मेरी रकाबों को थोड़ा कस दो क्यों अब यहाँ से नेजुके जाने वाली पथरीली पगडण्डी पर खड़ी उतराई शुरू होगी. वे दोनों रुके और फिर थोड़ा आगे जाकर बाकी बाराती भी रुक गये. इसमें कोई असाधारण बात न थी. यह कोई पहला मौका न था, न यह आखिरी मौका होता कि कोई बारात कापिया पर ठहरी हो. जिस वक्त भाई घोड़े से उतरकर घूमकर सामने आया और घोड़े की लगाम को अपने हाथों पर ढाल लिया लड़की ने घोड़े को उकसाकर पुल की मुँडेर तक पहुंचाया, अपना दाहिना पैर पत्थर की मुँडेर पर रखा और गद्दी से उछाल ली मानो उसके पर लग गये हों; मुँडेर पर पहुंचकर छलाँग लगायी और पुल के नीचे गरजती नदी में कूद पड़ी. भाई उसके पीछे लपका और पूरे शरीर से ही मुँडेर पर लटक गया पर वह सिर्फ उसकी उड़ती हुई नकाब छू सका, पकड़ नहीं पाया. बाकी बाराती अपने-अपने घोड़ों से चीखते कूद पड़े और उचककर पत्थर की मुँडेर पर अजब-अजब मुद्राओँ में खड़े रह गये मानो वे भी पत्थर हो गये हों.उसी दिन शाम के पहले पानी खुलकर बरसा. इस ऋतु में साधारण से कहीं अधिक ठण्ड थी. द्रीना चढ़ आयी और धुन्ध छा गयी. अगले दिन बाढ़ के मटमैले पानी ने फाता की लाश कालता के नजदीक तट पर फेंक दी. वहाँ मछुआरों ने उसे देखा और पुलिस प्रधान को तत्काल सूचित किया. थोड़ी देर में पुलिस प्रधान स्वयं मुख्तार नामक मछुआरे और सालकों चोरकान के साथ उपस्थित हो गये. बात यह थी कि सालको के बिना इस तरह का कोई काम निपटाया ही नहीं जा सकता था.लाश मुलायम गीली बालू में पड़ी हुई थी. लहरें उसे आगे-पीछे डुला रही थी और बार-बार मटमैले पानी की लहर उसे धो रही थी. नयी काली नकाब जिसे उतार फेंकने में लहरें सफल नहीं हो पायी थीं,पलट गयी थीं और फाता का सर नंगा हो गया था. लम्बे धन केशों के साथ उलझकर वह नकाब युवती के गोरे सुंदर शरीर के पास एक अजीब-सा काला ढेर बनी पड़ी थी. उसी ढेर पर इस धारा ने विवाह का झीना जोड़ा नोच फेंका था. ओँठ भींचे और जबड़े कसे सालको ने मछु-आरे के साथ पानी में किनारे तक हल कर लड़की की नंगी लाश को उठाया और सावधानी से कुछ झिझकते हुए मानो वह जिंदा हो, उसे गीली बालू से जिसमें कि वह धँस चली थी, उठाकर किनारे पर ले गया और फौरन कीचड़ में लिपटे भीगे नकाब से उसे ढक दिया.उस रात को डूबकर मरी लड़की को सबसे नजदीक के मुस्लिम कब्रिस्तान में दफन कर दिया गया जो उसी पहाड़ी के तले की ढलान पर बना था, जिसपर वेल्यी लुग बसा हुआ है और शाम न होने पायी थी कि नगर के निठल्ले और नाकारे सराय में सालको और मछुआरे के इर्द-गिर्द ऐसा कुत्सित और अस्वस्थ कौतूहल लेकर जमा हो गये जैसा जीवन से रिक्त, सौंदर्य से वंचित और उत्तेजनाओँ और घटनाओँ से विहीन होने पर मनुष्यों में जागता है. उन्होंने आलूचे की ब्रांडी एक-दूसरे को पिलायी और तम्बाकू पेश की, जिससे कि लाश और उसके मदफन के कुछ ब्यौरे सुनने को मिलें. मगर ऐसा कुछ नहीं हुआ. सालको तक कुछ नहीं बोला. वह लगातार तम्बाकू पीता रहा और अपनी रोशन आँखों से धुँए को देखता रहा जिसे वह जोरों से कश ले-लेकर अपने से जितना दूर सम्भव हो फेंक रहा था. सिर्फ सालको और मछुआरे ये दोनों रह-रहकर एक-दूसरे की ओर देखते, अपने जाम ऐसे मौन रहकर उठाते जैसे कोई अदृश्य प्रतिज्ञा कर रहे हों और एक घूँट में खाली कर देते.यों यह हुआ कि वह असाधारण अजब विचित्र घटना कापिया पर घटित हुई. वेल्यी लूग नेजुके उतरकर कभी नहीं आया और आवदागा की फाता किसी हामजीच की बीवी कभी नहीं बनी.आवदागा ओस्मानागीच फिर कभी नगर को नहीं गये. उन्होंने खाँसी के दौरे से घुटकर उसी जाड़े में किसी से उस दुख के बारे में एक शब्द बोले बिना जान दे दी, जिसने उनका खात्मा किया था.अगले बसंत में मुस्तया बेग हामजीच ने अपने पुत्र का विवाह ब्रांकोविची की किसी और लड़की से कर दिया.कुछ समय तक नगर निवासी इस घटना की बात करते रहे और फिर उसे भूलने लगे. बचा सिर्फ एक लड़की का गाना, जिसकी सुंदरता और बुद्धिमत्ता जग-जाहिर रही मानो वह अमर हो.<ठ्रन्स्लटेड् ंअटेरिअल्><ळिटेरटुरे><ंएनोन्, ख्.
फ्.
ख्.
><आटेएट् खे ढिन्><१९८७><णटिओनल् भोओक् ठ्रुस्ट्><णेत् ढेल्हि><७०-७७><२२२०><ंएनोन्, ख्.
फ्.
ख्.
-आटेएट् खे ढिन्-ळ्ठ्-औ><आब्ह शोओड्><एक अरबी शब्द है खलीफ, जिसका अर्थ है-प्रतिनिधि. `ईश्वर का प्रतिनिधि' इस विशेष अर्थ में उसका प्रयोग होता है. मुहमद नबी के स्वर्ग-रोहण के बाद राज्य का शासनाधिकार और धार्मिक अधिकार एक ही व्यक्ति पर अवलंबित था. प्रारम्भ में खलीफ को चुन लिया जाता था.बाद में बहुत काल तक अरब के राज परिवार को यह पद परंपरा से प्राप्त होता रहा. आखिर यह अधिकार तुर्की के सुल्तान को मिल गया. मुस्लिम जनता ने तुर्की को प्राप्त इस महत्वपूर्ण स्थान को अंगीकार दे दिया था. मुसलमानों का यह नियम था कि खलीफ पदाधिकारी अपने अधिकार को चलाने में सक्षम एक मुसलमान राजा हो. इसके अलावा खलीफ मुसलमानों के पुण्य स्थानों के संरक्षक होने से उन स्थानों की रक्षा भी उनके हाथ में थी. आक्रमणकारियों के हाथों सेहमेशा उन पुण्य स्थानों की रक्षा करने की शक्ति भी उनमें हो-यह नितांत आवश्यक था. इस तरह दोनों प्रकार की शक्तियां इन्हें प्राप्त थीं, अतः तुर्की सुल्तानों के इस बड़े स्थान के विरूद्ध किसी ने भई उंगली नहीं उठायी थी. हिन्दुस्तान के मुसलमानों ने भी इसे मान लिया था. तुर्की-सुस्तान को अंग्रेजों ने भी खलीफ के रूप में स्वीकार किया था. मुस्लिमों का विश्वास है कि खलीफा केहकूमत को खुदा और नबी की हकूमत ही मानें. इसके विपरीतचलने वाला मुसलमान कभी परलोक का अधिकारी नहीं हो सकता. खलीफा की इज्जत और स्वत्व को कभी हानि न पहुंचने पावें, यह देखना हर मुस्लिम का धर्म है. इसलिए इस्लाम धर्म का प्रधान केंद्र अरब देश मुसलमानों के अधीन और संरक्षण में रहे, यह भी आवश्यक था.खिलाफत के विषय में विचार करते समय निम्नलिखित दो बातों पर अवश्य ध्यान दिया जाय. पहला, खलीफा की प्रतिष्ठा और अधिकार को बनाये रखने का उत्तरदायित्वसब मुसलमानों को है. दूसरा, इस्लाम धर्म-केन्द्र अरब देश और उसके भीतर वाले पुण्य स्थानों को अन्य धर्मों के लोगों के अधीन होने से बचाकर रखना उनका फर्ज है. ये दोनों विश्वास लंबे अरसे से मुसलमानों में पनप रहे थे.सन् १९१४ में प्रथम आगोल युद्ध में तुर्की सुल्तान ने अंग्रेजों के विरूद्ध जर्मनी का पक्ष ग्रहण किया. इस घटना ने भारतीय मुस्लिमों के बीच में बड़ी खलबलीपैदा की.
वे ब्रिटिश सरकार की प्रजा थे. इसलिए उन्हें अपनी सरकार की सहायता युद्ध के अवसर पर करनी चाहिए. लेकिन, तुर्की सुल्तान अपने खलीफा है. इसलिए उनके विरूद्ध भी कुछ नहीं करना है. वे खलीफा के पद और शक्ति को बचाये रखने के जिम्मेवार तो हैं ही. अंग्रेजों ने हिन्दुस्तान के मुस्लिमों की इस विषम परिस्थिति को समझ कर युद्ध में उनकी ओर से सहायता प्राप्त करने का उपाय दूंढ़ा.उस समय के इंडिया वाइसराय ने बादशाह के प्रतिनिधि की हैसियत से यह घोषणाकर दी कि अंग्रेज मुस्लिमों के पुण्य-स्थानों का नाश नहीं करगें. हम खलीफा से नहीं, तुर्की सरकार से युद्ध करते हैं. हम मुसलमानों का यह विश्वास संरक्षित रखेंगे कि खलीफा किसी भी यूरोपीय अधिनायक शक्ति के अधीन न होकर स्वतंत्र रहे.इस घोषणा ने हिन्दुस्तान के मुस्लिमों को तत्काल प्रसन्न कर दिया. परिणामस्वरूप उनकी संपत्ति और सहायता युद्ध के लिए काफी मिल गयी .युद्ध समाप्त हो गया. विजयी अंग्रेजों ने अपनी वचन-पूर्ति करने में पर्याप्त ध्यान नहीं दिया. सन् १९२० जून को पेरिस में समझौता हुआ, जिसके अनुसारतुर्की सुल्तान के खलीफा पद को बड़ी हानि पहुंची. सुल्तान के अधिकार और पद मेंकमी लायी गयी. तुर्की साम्राज्य के कई भाग दूसरों के हाथों में पहुंच गये. अधिकारों से वंचित सुल्तान की केवल मान्यता का अंगीकार हुआ.खलीफा को प्राप्त इस क्षति के कारण हिन्दुस्तान की मुस्लिम जनताक्षुब्द हो गयी. उन्होंने खलीफा के अधिकार और पद की मांग की. इस लक्ष्य-प्राप्ति में कांग्रेस ने उनकी सहायता करने का निश्चय किया. इस प्रकार असहयोग आंदोलन के एक विभाग के रूप में खिलाफ आंदोलन ने जन्म लिया था और देश में खिलाफत समितियांबनी थीं.साधारण जनता खिलाफत के बारे में कुछ नहीं जानती थी. उनका अनुमान यह थाकि अंग्रेज सरकार ने इस्लाम धर्म के विपरीत कुछ-न-कुछ किया होगा औरइसलिए उस सरकार को सहयोग न दिया जाय. इसी कारण से वे परेशान भी हुए थे.अधिकारी लोग जानते थे कि अपनी धार्मिक क्षति की पूर्ति करने में मुसलमान हर तरहका साहस का कार्य करेंगे ही. इसलिए अधिकारियों ने निश्चय किया कि मुसलमानोंसे भरे हुए एरनाट में खिलाफत समितियों को बढ़ाने न दिया जाए.अधिकारियों ने मलबार की मुस्लिम जनता में से कुछ लोगों को मिलाकर ऐसी एकसंस्था बना ली, जो खिलाफत आंदोलन के ही विरूद्ध कार्यवाई कर सके. इस संस्थाके लोगों ने यह घोषणा की कि धार्मिक दृष्टि से मुस्लिम का कांग्रेस और खिलाफत में सदस्य बनाना ठीक नहीं है. सन् १९२२ जुलाई २४ को नये पोन्नानी में खिलाफत का एक सम्मेलन चलाने का प्रयत्न किया. दूसरे दल के साथ अधिकारी लोग मिले हुए थे. पुलिस के अफसर लोग इस ताक में थे कि जब अवसर मिले तब खिलाफत समितियों का नांमो-निशान कर दें. कुछ कार्यकर्ताओं की क्षमा शीलता और उचित नीति के कारणउस दिन कोई बड़ा उपद्रव नहीं हुआ.केलप्पन उन दिनों पोन्नानी के कांग्रेस समिति के मंत्री थे. वे गांधीजी के आदर्शों पर अविचलित रहे थे. उन्होंने अनेक संदर्भों में अपने प्राण की परवाह न करके भी उपद्रवकारियों को शांत बनाये रखने में कठिन प्रयत्न किया था.उस दिन के तीन हफ्ते बाद तिरूरंगाटी में सम्मेलन चला था. दंगे के दिनों में प्रसिद्ध-प्राप्त आलिमुसलियार, लवक्कुट्टि, कुंचालवि आदि व्यक्ति उस सम्मेलन में उपस्थित थे. आलिमुसलियार मेरे साथ मंच पर बैठे थे. स्वयं सेवकों के कप्तान थे कुंचालवि. लवक्कुट्टि मंत्रियों में से एक थे. मैंने उपस्थित श्रोताओं से कहा था कि पुलिस के अन्यायों से क्रुद्ध होकर शांति को न छोड़ना हमारा फर्ज है.उन दिनों एरनाट कांग्रेस समिति के मंत्री एम० पी० नारायण मेनन थे. वे पेरिंतलमण्ण में वकालत कर रहे थे. वकालत छोड़कर कांग्रेस कार्यों को करते हुए एरनाट में रहे थे. वे मुस्लिम जनता के आचारों एवं जींवन को अच्छी तरह जानते थे.उन्होंने एरनाट की परिस्थिति की सूक्ष्म जानकारी वातावरण बुरी तरह से अस्वस्थ हो रहा था. वे जानते थे कि पुलिस की ज्यादती से तंग आने पर उनसे बदला लेने के इरादे से कुछ लोग हथियारों को जमा कर रहे थे. मैंने इस बात को मन में रखते हुए तिरुरंगाटी के श्रोताओं में शांतिमय प्रत्थाक्रमण की अभ्यर्थना की थी. लेकिन बाद में जो घटनाएं हुई थीं उनसे मैं समझ गया कि मेरी धारणा निराधार थी.सन् १९२१ अगस्त १९ की रात के दस बजे मुहम्मद अब्दुर रहमान मुझसे मिलने के लिएकांग्रेस के दफ्तर आये. वे मलवार खिलाफत समिति के मंत्री थे. कुछ जरूरी बातों पर परामर्श करने आये थे. उन्होंने कहा कि एक घंटे के पहले कोषिक्कोट्ट से एक गाड़ी सैनिकों तथा पुलिसों को लेकर गयी है, जिसमें जिला मजिस्ट्रेट तोमस और पुलिस के सुपरिटेंडेंट हिकोक ए० एस० पी० आमू थे. मगर, पता नहीं था कि वे कहां गये थे. उनका अन्दाजा था कि वे शायद मलप्पुरम के समीप वाले पूक्कोट्टूर गये होंगे. कुछ दिनों के पहले पूक्कोट्टूर में कुछ बुरी घटनाएं हुई थीं. इसलियेउन्होंने ऐसा अंदाजा किया था. अब्दुर रहिमान ने मुझे अनुरोध किया कि यदि पुलिस ने वहां पहुंचकर कुछ लोगों को गिरफ्तार किया हो तो , मैं उन्हें शांत होकर गिरफ्तार होने देने का उपदेश दे दूं और इसके लिए तुरंत ही निकालूं. मैंने गति-विधि पर कुछ देर तक मन ही मन सोचा और तुरंत वहां न जाने का निश्चय किया. एक तो सही-सही मालूम नहीं हुआ था कि सैनिक कहां गये थे. वे अगर पूक्कोट्टूर को गये हों तो मुझे उनसे पहले वहां पहुंचने की सुविधा नहीं मिल सकती थी. इसलिए उस समय जाने से कोई प्रयोजन होगा, ऐसा नहीं लगा. मैंने अब्दुर रहिमान को यह आदेश देकर वापस कर दिया किवे वास्तविक स्थिति को ठीक-ठीक समझकर अगले दिन सवेरे मुझे सूचना दे दें.बीस तारीख को कोषिक्कोट्ट में कई प्रकार की खबरें प्रचलित होने लगी थीं. "एरनाट में कहीं दंगा फूट निकला है. सैनिकों ने कई लोगों को गोली से मार दिया. और विद्रोहियों ने कुछ सैनिकों को भी मार दिया. वे कोषिक्कोट्ट आ रहे हैं." इस प्रकार की खबरें शहर में फैल रही थी. बहुत से लोग पता लगने के लिए कांग्रेस के दफ्तर आये. शाम को समझ सका कि दंगा फूट निकला तिरुरंगाटी में. बागियों ने सैनिकों को वहां से खदेड़ दिया और लूटमार प्रारंभ कर दी. शहर की जनता में बड़ी आशंका व्यक्त हो रही थी. दुकानें बंद हुई. रास्तों में आना-जाना बंद हुआ. संध्या होने के पहले घर वापस पहुंचने के लिए लोग दौड़े जा रहे थे. जोर से बोलने तक को लोग डर रहे थे. कांग्रेस के दफ्तर में लोग सदा आते-जाते रहे थे. रात को ग्यारह बजे तक लोगों का तांता लगा रहा. मैं इसके बाद नहा-धोकर सोने लेट गया.लेकिन, नींद नहीं आ रही थी. कोई खटका हुआ कि उठकर बाहर देखा और फिर लेट गया इस प्रकार काफी देर हो गयीसमय एक बज गया नीचे कोई शब्द सुनाई पड़ा आंगन से कुछ लोग बरामदे में चढ़ रहे थे उनकी बातचीत भी सुनाई देती थी उठकर ऊपर वाले बरामदे में आकर देखा तो सात-आठ जन आंगन में खड़े दिखाई पड़े कौन है " -पूछा तो उत्तर मिला "हम एनराट से आये हुए हैं कुछ जरूरी बातें करनी हैं मैं नीचे उतरने वाला था कि मेरी पत्नी ने चेतावनी दी कि अब नीचे मत जाइये क्या पता कौन आये हुए हैं, चात्तकुट्टी नायर को बुलाइयें " उन्हें जगाया. दरवाजा खोलकर हम घर के पश्चिम वाले दालान में गयें. एक चिराग हाथ में था. आगंतुकों को भीतर बुलाया."हम चेरूवण्णु वालें हैं. ये दोनों तिरूरंगाटी से आये हैं. वहां की घटनाओं की सूचना देने आये हैं"- एक आदमी ने अन्य दो व्यक्तियों की ओर इशारा करते हुए मुझ से कहा .कोषिक्कोट्ट के निकट चेरूण्णूर नामक एक जगह है. वे वहां से आये हुए थे.उनके कहे अनुसार सैनिक उस दिन सवेरे तिरूरंगाटी गये लोंगों को गिरफ्तार किया और मसजिद को घेरा. लोगों पर गोली चलायी. कुछ लोगों ने इसका बदला लिया. कलक्टर-तोमस और हिच्कोक मरे हुए लोगों में है. पर यह समाचार सही नहीं था.उन्होंने पूछा कि हम अब क्या करेंगे ? मैंने जवाब दिया " अभी आप लोगों को कुछ नहीं करना चाहिए. घर लौटकर आराम से रहें. मैं सवेरे ही तिरूरंगाटी आऊंगा वहां से लौट आकर फिर देखेंगे."" कल सैनिक उस ओर जाने वाले हैं. क्या हम उन्हें नहीं रोंकेगे? सड़कों पर लकड़ियां डाल कर उन्हें रोकेंगे." यदि ऐसा किया जायेंगा तो नया अनर्थ होगा. इसलिए सैनिकों को रोकना नहीं चाहिए .आप लोग ऐसी बातें न करें." इस प्रकार आदेश देकर मैंने उन्हें लौटा दिया. फिर सोचने लगा कि सवेरे क्या-क्या करना चाहिए जाकर लेट गया पर नींद नहीं आयी.२१तारीख थी दंगे के बारे में जानने के लिए लोग कांग्रेस के दफ्तर आने लगे.कई अफवाहें शहर में फैली हुई हैं. हम घटना स्थल को जाने वाले हैं, यह सुनकर कुछ हितकांक्षी लोग हमें रोकने के उद्देश्य से वहां आ पहुंचे.सवेरे आठ बजे मैं, थू० गोपाल मेनन, और इ० मोथ्तु मौलवी एक कार से गये. टी०वी०चात्तुकुट्टि नायर भी हमारे साथ थे. रास्ते में कुंटोटि तंड़ड़ाल के यहां हम पहुंचे तो बहुत से लोग वहां एकत्र हुए. वहीं पर पिछले दिन की घटनाओं की सच्ची बातें सुन ली फिर सुना कि उसी दिन सवेरे तिरूरंगाटी से बहुत से बागी लोगो का एक दल मंचेरी गया है. उनके पहले वहाँ पहुंचने का हमने निश्चय किया.कुछ दूर गये तो देखा कि सड़क पर वृक्षों को काटकर डाला गया है हमने कार रोक ली. वहां के लोग हमारे निकट आये. वे हमें समझ गये. तब उन्होनें कहा कि सड़क पर अनेक स्थलों पर वृक्ष डाले गये हैं. कार से वहां तक जाना असंभव है. उन लोगों की धारणा यह थी कि वृक्षों को काट कर डाल दिया गया है, कांग्रेंस के निर्देश से और हम वहां यह देखने पहुंचे हैं कि हमारे निर्देशानुसार सारा प्रबंध किया गया हो. मार्गावरोध के कारण हम कुंटोटि लौट आये. कार वहां छोड़कर पैदल तिरुरंगाटी को रवाना हुए.कुंटोटि से तिरुरंगाटी पहुंचने में दो घंटे लगे. खेतों, मैदानों, जंगलों और टीलों को पारकर वहां पहुंच जाने की यात्रा कठिन थी. रास्ते में जहां-तहां पचासों लोग इकट्ठे रहते थे. नारियल का पानी देकर उन्होंने हमारा सत्कार किया था. तिरुरंगाटी के समीप वाले नाले के किनारे पहुंचे तो चार बज चुके थे. हमारे पहुंचने की खबर उन्हें मिल चुकी थी. एक बड़ी भीड़ नाले के उस पार प्रतीक्षा मेंखड़ी थी. हमने नाला पार किया. कई प्रकार के हथियारों को धारण किये हुए लोग उस भीड़ में थे. नाव से उतर कर दंगे वाली जगह पर जाने लगे तो वे भी हमारे पीछे आये.उस भीड़ में हमारे परिचित बहुत से लोग थे. उन्होंने पिछले दिन की घटनाओं के बारे में साफ-साफ कह सुनाया. जहां दंगा चला वहां ले जाकर उस जगह को दिखाया.हमें फिर एक दुमंजिले मकान में ले गए. उस मकान के बरामदे में खड़े होकर मैंने नीचे की भीड़ को देखा. तिरुरंगाटी वालों को हुई विपत्ति पर मैंने दुख प्रकट किया और जनता की सुरक्षा को बनाये रखने योग्य शांति की प्रार्थना की. उनमें से बहुत से लोग उपदेश सुनने के विरुद्ध थे. फिर भी कुछ लोग क्षमाशील थे और विवेक से काम लेने के पक्ष में थे. ऐसे लोग दूसरे प्रकार के लोगों पर अपना प्रभाव डाल दें, इस उद्देश्य से मैंने उद्देश्य के रुप में कहा था. बीस तारीख को हुई घटना संक्षेप में इस प्रकार थी:१९ अगस्त रात को सैनिकों वाली गाड़ी कोषिक्कोट्ट से रवाना होकर परध-नंगाटीतक आयी. सैनिक वहां उतरे. वे पांच मील दूर स्थित तिरुरंगाटी गये. तिरुरंगाटी तकके रास्तों एवं घाटों पर उन्होंने पहरे रखे. सवेरे पांच बजे तक सारा प्रबंध पूरा हो गया. तिरुरंगाटी की पूर्वी मसजिद, खिलाफत दफ्तर और कुछ प्रमुख प्रवर्तकों के घरों को सैनिकों ने घेर लिया. सवेरा होने पर जिला मजिस्ट्रेड तोमस और पुलिस सुपरिटेंडेंट हिचकोक दोनों ने अन्य अधिकारी लोगों के साथ वहां की तलाशी की. खिलाफत के दफ्तर के कागज-पत्रों को हथिया लिया. कुछ लोगों को गिरफ्तार कर स्टेशन ले गये. उस समय तक कोई दंगा नहीं हुआ था. सवेरे की इन घटनाओं की अतिरंजित खबरे समीपस्थ जगहों में फैल गयीं. मुस्लिम जनता के आबाद उन प्रदेशों में यही खबर फैली कि सैनिकों ने तिरुरंगाटी मसजिद को घेर लिया है और उस पर गोलियां चलायीं. मुस्लिम घरों में जाकर लोगों को गिरफ्तार किया है. कुछ लोगों को गोली से मारा है. समीपस्थ प्रदेशों में तानूर, परघनंगाटी, तिरुर, कोट्टक्कल इत्यादि गांव मुस्लिम लोगों से आबाद थे. समाचार सुनकर इन देशों से मुस्लिम लोग तिरुरंगाटी पहुंच गये. जो लोग गिरफ्तार हुए थे वे स्टेशन पर थे. यह जानकर लोग उस ओर गये. स्टेशन से एक फर्लांग दूरी पर ये लोग पहुंचे. तब कुछ सैनिकों तथा पुलिस के सिपाहियों ने आकर इनसे पूछा-"तुम्हें क्या चाहिए?" तब लोगों के नेता आलि मुसलियार ने कहा- "गिरफ्तार किये गये लोगों को छोड़ देना चाहिए, यही हमारी मांग है." वहां की मुस्लिम जनता के ऊपर उनका बड़ा प्रभाव रहा था.
