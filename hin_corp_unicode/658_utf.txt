<ळिटेरटुरे><णोवेल्><षइ  णरइन्><घ्हर्><१९८१><आनमिक फ्रकस्हन्><आल्लहबड्><९४-९९><२०१०><षइ  घ्हर्, णो>

+ अँधेरा होने पर बस्ती के बाहर सड़क पर टहलने निकल जाते हैं. और देर तक टहलते
हुये किसी पुलिया पर बैठकर योजनाएँ बनाते हैं. योजनाएँ बनाते-बनाते अक्सर
पप्पू का मन रोमांच से भर उठता है. आजकल उठते-बैठते, सोते जागते वह अपने को
आँखों पर वनभैरव की तरह पट्टियाँ बाँधे, हाथ में पिस्तौल लिये महसूस करता है.
एकाएक अपने को चारों तरफ से हथियारबन्द खूँखार नौजवानो से घिरा देखकर
थुलथुल शंकर कैसे घबरायेगा ? किस तरह से रोनी सूरत बनाये अपनी जिन्दगी
भर की कमाई लुटते देखेगा ? सोच-~सोच कर पप्पू को हँसी आती है. शंकर तो उसे
नहीं पहचान पायेगा लेकिन अगर गणेश उसी समय आ गया तो जरूर पहचान लेगा.
पहचान ले. वह तो चाहता है कि शंकर जान जाय कि उसे किसने लूटा है और
क्यों लूटा है?
शंकर की दुकान पीछे छूट गयी और वह चाय की दुकान तक पहुँच गया. उसने
सौ ग्राम जलेबी खाई, फिर पानी पीकर गिलास में उँगलियांॅ डुबोकर धोयीं. उसका
मन वहाँ बैठने को नहीं कर रहा था. वह जल्दी-~जल्दी अनिल दादा तक पहुँचना
चाहता था लेकिन अभी जल्दी थी और अनिल दादा अभी पार्क में नहीं आया होगा. उसने
गर्म चाय ली और धीरे-धीरे सुड़कनें लगा. गिलास काफी गर्म था और वह जानबूझ कर
चाय धीरे-धीरे पी रहा था. इसलिये वह देर तक वहाँ बैठा रहा. उसे लगा कि शायद
अनिल दादा पार्क में आ गया हो, इसलिये वह उठा, दूकानदार को पैसे दिये और पार्क
की तरफ चल दिया.
पप्पू आज रोज के मुकाबले शायद जल्दी पार्क पहुँच गया था. अभी तक पार्क लगभग
खाली था. खसतौर से वह कोना, जहाँ अनिल दादा अपनी टीम के साथ बैठता था, पूरी
तरह खाली था. दिसम्बर की गुन-~गुनी धूप ने पार्क को हर तरफ से घेर लिया था.
वहाँ बैठने में जो सुख था उसमें में चाहते हुए भी पप्पू को अपनी तरफ खींच लिया.
पप्पू पार्क के अपने कोने में जाकर बैठ गया. पप्पू और उसके साथियों के लिए यह
कोना अपना इसलिये था क्योंकि वे लगभग रोज ही वहीं बैठते थे और उनकी बदमाशियों
की वजह से मोहल्ले का कोई बुजुर्ग या कोई महिला वहाँ बैठने की हिम्मत नहीं करते
थे. पप्पू ऊबा-सा वहाँ बैठा-बैठा जमुहाइयाँ लेता रहा. धूप की गर्माहट और ऊब ने
ऐसा माहौल पैदा किया कि वह लेट गया और धीरे-धीरे ऊँघने लगा.
एक कुत्ता आकर उसके पास बैठ गया और उसका पैर चाटने लगा. उसने लेटे-लेटे
उसे एक लात जमायी और कुत्ता उठकर दूसरी तरफ, एक मूँगफली वाले के पास चला
गया. पार्क में उसके अलावा दो-तीन खोमते वाले थे जो ग्राहकों के अभाव में
रेलिंग के सहारे बैठकर बतिया रहे थे, कुछ आवारा गायें और बकरियाँ और मोहल्ले के
ही एक रिटायर्ड रेलवे गार्ड थे जो सामने अखबार फैलाये, जाने कितनी देर से
बैठे-बैठे ऊंघ रहे थे. पप्पू जहाँ बैठा था, वहाँ काफी सख्त घास थी और कुछ दूरी
पर नर्म हरी घास की टुकड़ा दिखाई दे रहा था. पप्पू का मन हुआ कि जाकर वहाँ बैठ
जाय लेकिन आलस में वहीं बैठा रहा और न सिर्फ बैठा रहा बल्कि थोड़ी देर में वहीं
लेट गया और आँखों पर हाथ रखे धीरे-धीरे सो गया.
पप्पू की नींद खुली तब तक कई लड़के उसके इर्द-गिर्द आकर बैठ चुके थे. कुछ लड़के
रोज की तरह अपनी क्लासों से भागकर आये थे, कुछ पप्पू की तरह थे जो फीस का पैसा
उड़ा गये थे और नाम कट जाने की वजह से बजाय स्कूल जाने के पार्क में बैठने लगे
थे. जब तक उनके माँ-बाप को इस बात का पता न चलेगा और अच्छी खासी कुटम्मस
के साथ फिर से फीस जमा करके उनका नाम नहीं लिखाया जायगा, तब तक वे यहाँ
आते ही रहेंगे. वे किसी फिल्मी हिरोइन के रोमांस के बारे में आधिकारिक ढंग से
बातें कर रहे थे. पप्पू बिना किसी उत्सुकता के उनकी बातें सुनता रहा. अनिल दादा
अभी तक नहीं आया था. आज-~कल पप्पू को सिर्फ उसी की बातों में मजा आता है.
थोड़ी देर में अनिल दादा आ गया. उसके साथ एक और दुबला-~पतला मरियल सा लड़का
था जिसने मैली-सी पैंट और गन्दी, फटे कालर वाली कमीज पहन रखी थी. पप्पू को
निराशा हुई. उसे उम्मीद थी कि आज अनिल दादा अपने साथ पूरे गैंग को लायेगा,
जिसकी वह अक्सर डींग हांकता रहता है. आया भी तो सिर्फ एक आदमी के साथ और
वह भी कितना मरियल लगता है, जैसे किसी साइकिल के पंक्चर जोड़ने की दुकान की
मिस्त्री हो. पप्पू का ख्याल सही निकला. बाद में जब अनिल दादा ने पप्पू को आँख
का इशारा किया और वे उठकर बाकी लड़कों से अलग बैठ गये तब पप्पू को पता चला कि
वह सचमुच कटरे में साइकिल, रिक्शों के पंक्चर जोड़ने की दुकान चलाता है.
अनिल दादा और मिस्त्री फुसफुसाकर बात करने लगे. पप्पू को मिस्त्री की क्षमता पर
विश्वास तो नहीं हो रहा था लेकिन जब अनिल दादा ने उसके कई किस्से सुनाये तो उसे
विश्वास हो गया कि वह सचमुच कुछ दादा किस्म का आदमी है. अनिल दादा ने मिस्त्री
को आँख के इशारे से शंकर का घर दिखाया. मिस्त्री ने बड़े अनुभवी ढंग से चारों
तरफ का मुलाहिजा लिया. उसने इस ढंग से कुछ सवालात किये, जिससे यह साबित होता
था कि उसे इस तरह की वारदातों में शरीक होने का काफी अनुभव है. पप्पू कुछ-कुछ
अविश्वास से और अनिल दादा पूरे विश्वास से उसके जवाब देते रहे. उन्होंने पूरी
स्कीम फिर से एक बार दोहराई. हालांकि यह स्कीम सैकड़ों बार दोहराई जा चुकी थी
लेकिन पप्पू पूरी उत्तेजना के साथ एक-एक तफ्सील सुनता रहा और अपने सुझाव देता
रहा.
मिस्त्री अनुभवी आदमी की तरह हथियारों की बात करने लगा. हालांकि अनिल दादा ने
भी कई बार कहा था कि उसके पास एक रामपुरी चाकू और एक पिस्तौल है
लेकिन उसने कभी दिखाया नहीं था. पप्पू एक बार पिस्तौल देखना चाहता था. मिस्त्री
ने आश्वासन दिया कि उसे पिस्तौल जरूर दिखायेगा. वह लूट में खुद पिस्तौल लेकर
शरीक होना चाहता था, लेकिन चूँकि पिस्तौलें सिर्फ दो थीं इसलिए तय हुआ कि
पिस्तौल सिर्फ अनिल दादा और मिस्त्री के पास रहेगी और पप्पू को रामपुरी चाकू
दिया जायेगा. दूसरे लड़के भी चाकू रखेंगे. दूसरे लड़कों की लिस्ट पहले की तरह
फिर से बनायी गयी. मिस्त्री ने अपने साथ एक लड़का लाने की बात की. पहली लिस्ट
में शामिल लड़कों में से कुछ के बारे में पप्पू का ख्याल था कि वे कायर हैं और
कुछ को अनिल दादा डरपोक समझता था. लिहाजा पहले कई बार की तरह एक बार
फिर कुछ लड़कों के नाम काटे गये, कुछ के जोड़े गये.
मिस्त्री को जल्दी थी, वह बार-बार शिकायत कर रहा था कि अनिल दादा उसे धंधे के
टाइम उठा लाया था. कई बार उसने उठने की कोशिश की लेकिन हर बार कोई-न-कोई
बात निकल आती और बह फिर रुक जाता. अन्त में वह उठ खड़ा हुआ. जाते-जाते
पप्पू ने बड़ी आजिजी के साथ उससे पिस्तौल दिखाने का वादा करा लिया. तय हुआ कि
शाम को अनिल दादा पप्पू को लेकर उसके घर जायेगा, वहीं वह पप्पू को पिस्तौल
दिखायेगा. पप्पू पिस्तौल देखने के विचार से रोमांचित हो गया. चलते-चलते
मिस्त्री अनिल को पप्पू से थोड़ा हटकर एक किनारे ले गया. वे फुसफुसकर कुछ बातें
करने लगे. बीच-बीच में पप्पू की तरफ देखकर उनकी आँखों में शरारत भरी चमक
तैरने लगती. वे जिस तरह बीच-~बीच में मुस्कराते और एक दूसरे की तरफ देखकर
आँखे मटकाते उससे पप्पू को उनकी बात का काफी अन्दाज लग रहा था. उसने घबराकर
चारों तरफ देखा बाकी लड़के आपस में बातचीत में मशगूल थे. किसी का ध्यान इस
समय उसकी तरफ नहीं था. अगर किसी ने देख लिया तो मोहल्ले भर के लड़कों में बात
फैल जायेगी. वैसे ही लड़के उसके और अनिल के सम्बन्धों को लेकर उसे कितना
चिढ़ाते हैं ? पहले तो वह रुआंसा हो जाता था, बाद में अनिल दादा ने दो-एक
लड़कों की पिटाई कर दी. तब से चिढ़ाना कुछ कम हो गया है, फिर भी उसे
अकेले पाकर इक्का-~दुक्का लड़के एक दूसरे की तरफ देखकर शरारतन आँखें मार
देते हैं या धीरे से अपस में कुछ द्विअर्थक वाक्य बोलते हैं, जिससे पप्पू का
चेहरा काला पड़ जाता है और वह न सुनने का वहाना बनाये, वहाँ से चुपचाप खिसक
जाता है.
मिस्त्री चला गया. अनिल दादा पप्पू के पास आकर बैठ गया. पप्पू का मन क्षोभ से
भरा हुआ था. वह दूसरी तरफ देखता रहा. उसने दादा से कई बार साफ-साफ कह दिया
है कि वह उसके साथ तो तैयार है लेकिन उसके दोस्तों के साथ नहीं लेकिन इसके
बावजूद, पप्पू को अनिल दादा बीच-बीच में अपने दोस्तों के पास ले जाता रहा.
दो-एक बार पप्पू ने साफ-साफ मना कर दिया था लेकिन अनिल दादा ने अपने उसके
सम्बन्धों की बात मुंशी जी को बताने की धमकी देकर उसका प्रतिरोध तोड़ दिया था
अनिल दादा ने पप्पू से बात करने की कोशिश की. लेकिन पप्पू उसकी बात को न सुनने
का बहाना किये हुए, दूसरी तरफ देखता रहा. अनिल दादा झल्लाकर उठा और थोड़ी दूर
पर बैठे हुए दूसरे लड़कों के साथ बैठ गया. पप्पू अकेला रह गया.
धूप अब काफी तेज हो गयी थी. पप्पू ने अंदाज लगाया, ग्यारह से कम क्या बजे
होंगे. उसे काफी तेज भूख लग आयी थी. उसने उठकर घर जाने का इरादा किया लेकिन
आलस में बैठा रहा. क्या करेगा घर जाकर ? उसके खाने या न खाने का किसी पर
क्या असर पड़ेगा ? मुंशी जी खाकर निकल गये होंगे. विनोद नहा रहा होगा या हो
सकता है, वह भी खा-पीकर निकल गया हो, राजकुमारी उसके लिए एक थाली में खाना
निकालकर खुद खा लेगी. उसका खाना पड़ा रहेगा. जिस दिन वह दिन में नहीं खाने
जाता, उस दिन शाम को बरतन माँजते समय राजकुमारी उसका खाना गली में फेंक
आती है, जहाँ आवारा कुत्ते उसे खा जाते हैं. न कोई उससे दिन में खाना न खाने की
वजह पूँछता है, न वह किसी से बताता है. जब उसके खाने, न खाने का किसी पर कोई
फर्क नहीं पड़ना तो वह क्यों जाये ? अभी भी उसकी जेब में कुछ पैसे थे. वह किसी
चाय की दुकान पर बन्द-मक्खन खाकर चाय पियेगा. पहले भी कई बार ऐसा हुआ है कि
किसी छुट्टी के दिन मटरगश्ती करने में बहुत देर हो जाती थी लेकिन घर पहुँचने पर
हमेशा माँ इन्तजार करती मिली थी. पहुँचते ही उसकी पिटाई करती, फिर नहलाकर अपने
साथ खाने बैठाती. मुंशी जी घर में मौजूद होते तो वे भी खाना खाने के पहले या
बाद में उसे दो-एक हाथ लगाते. राजकुमारी भी, अभी हाल तक उसके न खाने पर कितना
खोद-विनोद करती. पप्पू के रखे ढंग से जवाब देने पर मुंशी जी से शिकायत करने की
धमकी देती. अब तो वह भी कुछ नहीं कहती. कई दिन तो लगातार कई बार का खाना
फेंकना पड़ा है लेकिन इस बात का पता सिर्फ राजकुमारी और पप्पू को रहा है, न
विनोद को पता चला और न मुंशी जी को.
पप्पू चुपचाप बैठा रहा. थोड़ी देर में अनिल दादा उठकर फिर उसके पास आ गया. उसने
उसे खुश करने के लिए टोस्ट-मक्खन खिलाने की बात कही. पप्पू को मालूम था कि अन्त
में उसे अनिल दादा की ही बात माननी पड़ेगी. उसे खूब जोरों से भूख भी लगी थी.
अतः वह उठ गया. पार्क के अन्दर एक रेलिंग के सहारे अनिल दादा की साइकिल खड़ी
थी. अनिल दादा ने साइकिल का ताला खोला और पप्पू को साइकिल थमा दी. पार्क के
बाहर निकलने पर वह आगे डंडे पर बैठ गया और पप्पू साइकिल चलाने लगा. मोहल्ले
की किसी चाय की दूकान पर बैठना मुश्किल था क्योंकि किसी भी समय मुंशी जी या
विनोद उसे देख सकते थे इसलिए उसने साइकिल पालीटेक्नीक की तरफ मोड़ ली. थोड़ी
चढ़ाई थी इसलिए पप्पू जल्दी ही हाँफने लगा. अनिल दादा ने उसे उतार कर आगे बैठा
लिया और खुद चलाने लगा.
चढ़ाई खत्म होते ही अनिल दादा ने उसे चिढ़ाया, 'इतनी जल्दी हाँफने लगे, बच्चू ?
इसी बूते पर शंकर के यहाँ चढ़ोगे ?'
पप्पू झेंप गया. उसने कोई जवाब नहीं दिया. दरअसल वह इधर ही इतनी जल्दी हाँफने
लगा है. पहले जब नया-नया उसने साइकिल चलाना सीखा था तो कितने शौक से वह
तीन-तीन लोगों को बैठाकर साइकिल चलाता था. विनोद कालेज से लौटता कि वह सबकी
आँख बचा-~कर, उसकी साइकिल लेकर निकल जाता. मोहल्ले भर के लड़कों को
बैठाकर घुमाता रहता. माँ के लाख मना करने पर भी सड़क पर अपने से बड़े लड़कों को
बैठाकर साइकिल चलाता रहता. उसे बैठाकर कोई और साइकिल चलाये, यह उसे
अपना अपमान लगता था.
