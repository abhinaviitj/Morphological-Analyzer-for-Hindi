<आ.ञ्.><फइन्टिन्ग्><षेएन सिन्ग्ह्><आतड्ह् कि च्हिट्रकल.><१९९०><कल फ्रकस्हन्><अरनसि><९२ टो ९६><२४००><षेएन-आतड्ह् कि च्हिट्रकल>

रंग-संयोजन
अवध-स्कूल के चित्रों का सर्वाधिक विशिष्ट गुण खिलते हुए रंगों का सुन्दर
और सटीक प्रयोग है. मुख्य रूप से पीले, नीले, लाल, श्वेत, भूरे और नारंगी
रंग का प्रयोग हुआ है. इन रंगों के परस्पर मेंल से रंगों के अनेक प्रकार
बनाये गये हैं. चित्रों में पीले रंग का व्यवहार सबसे अधिक दृष्टिगोचर
होता है, जहां वास्तु का चित्रण है, सफेद रंग का मुख्य रूप से प्रयोग है.
हल्के धूमिल पीतवर्ण (बादामी) से लेकर स्वर्ण की भांति दमकते रंग चित्र
में आकर्षण उत्पन्न करते हैं. "दाराशिकोह के विवाह का उत्सव" नामक चित्र
में आतिशबाजी के लिए चटक पीले रंग का प्रयोग किया गया है. रात्रि के गहन
अंधकार में पीले नारंगी रंग के समन्वय से अग्नि का यथार्थपूर्ण चित्रण
हुआ. शोले-सी दहकती आग और उससे फूटती चिंनगारियों का अंकन अत्यन्त
स्वाभाविक है. चित्र के ऊपरी भाग में हस्ति-पीठिका पर आसीन स्त्री
आकृतियों के चित्रण में हल्के किन्तु प्रकाशित रंगों का प्रयोग हुआ है और
वे भी रात्रि की सघन कालिमा में अग्निशिखा सी दीप्तिमान हो रही है.
अश्वों के वर्णों में विविधता परिलक्षित होती है. नीले, भूरे, स्वेत,
मैरून, लाल आदि कई रंगों के अश्वों का अं कन है. शाहजहां का अश्व तो दो
रंगों में रूपायित है. आकृतियों मे भी विभिन्न वर्ण दृष्टिगत होते हैं.
स्यामवर्णी गन्दुमी, पीतवर्णी, गौरवर्णी आदि कई रंगों की आकृतियां
चित्रित हैं, जिनमें से अधिकांश श्वेत परिधान में सज्जित हैं और शेष
रंगीन वस्त्रों में छोटी-छोटी बूटियों या धारियों के युक्त वस्त्रों में
दृष्टिगत हो रही है.
एकमात्र इस चित्र में ही इतने प्रकार के रंगों का प्रयोग है, जो यह सिद्ध
करता है कि चित्रकारों ने रंगों को परस्पर मिलाकर नये-नये रंग तैयार
किये, और उनके प्रयोग किये. यद्यपि पीले और सफेद रंगों का प्राधान्य है,
फिर भी चित्रकारों का ध्यान रंगों में विभिन्नता लाने में रहा है.
अवध के चित्रों में पीले रंग का सर्वाधिक प्रयोग है. मानवाकृतियों के
शरीर में गुलाबी आभा के स्थान पर पीले रंग का प्रभाव दिखायी देता है, जो
चंदन के लेप से उत्पन्न आभा की ओर संकेत है. वस्त्रों और भूमि को भी
बहुधा पीतवर्णी ही चित्रित किया गया है. वृक्षों और मेघाच्छादित आसमान के
लिए भूरा, अंधेरे और गहरे स्थानों के लिये गहरा भूरा एवं जामुनी, इमारतों
के लिए हल्का नीला या श्वेत रंग का प्रयोग है. इनमें समतल रूप से रंग
लगाये गये हैं, लेकिन जहाँ वस्त्रों में तह या सिलवट दिखाई गयी है, वहाँ
पर गहरे रंग का प्रयोग है. वस्त्रों में उभार और गहराई दिखाने के लिए एवं
शरीर में मांसवता और गोलाई दिखाने के लिए किनारों को गहरे रंग से रंगा
गया है, किन्तु इनका प्रयोग अत्यन्त साधारण है और प्राय: एक-~तार रंग से
आकृतियाँ एवं वस्त्र रंगे गये हैं.
पूर्व वर्णित एक चित्र में, जिसमें एक परिचारिका द्वारा सर्प को मारे
जाने का दृश्य है, वस्त्रों की चुन्नटों आदि पेड़ के तने एवं मुख की
गोलाई के लिए रंग की यही तकनीक प्रयोग की गयी है. पृष्ठभूमि में स्थित
इमारत की मोटाई दिखाने के लिए छाया (शेड) का प्रयोग हुआ है.
प्रारम्भिक अवस्था के चित्रों में छाया-प्रकाश का सर्वथा अभाव है. मात्र
गहराई, अंधेरा और उभार दिखाने के लिए धूमिल, गहरे और हल्के प्रकाशित
रंगों का प्रयोग हुआ है.
अवध के चित्रों में प्रयुक्त रंग सजीव है तथा रंग योजना सुन्दर व आकर्षक
है. यद्यपि रंगों के प्रयोग में गहराई-उभार या छाया का प्रयोग नहीं है,
साथ ही रंग एकतार भी हैं, किन्तु रंगों का अभाव इस तरह हुआ है कि
प्रत्येक वस्तु स्पष्ट हो जाती है और उनका सौन्दर्य भी क्षीण नहीं होता.
हल्के रंगों का जहां प्रयोग है वह स्थान या वस्तु नीरस प्रतीत नहीं होती
और जहाँ चटक व शोख रंगों को प्रयुक्त किया गया है, वह भी नेत्ररंजक है,
दृष्टि में चुभते से प्रतीत नहीं होते. वर्षा का आगमन चित्र में चटक-शोख
रंगों का सुन्दर प्रयोग है. हरे, पीले, काही रंगों के वृक्षों के मध्य
लाल-पीले फूल और फल सितारे से टंके प्रतीत होते हैं. आसमान
भूरे-नीले-पीले-बैंगनीं-लाल-हरे विभिन्न रंगों के बादलों से भरा है. ये
रंग मिलकर उमड़ती-~घुमड़ती घटाओं की रचना करते हैं. पीले रंग से बिजली की
तड़प का संकेत किया गया है. यह चित्र लखनऊ के नवाबों, उनके बगीचों और
महलों का एक सुन्दर और उत्कृष्ट प्रस्तुति-करण है.
रंगों के प्रतीकात्मक प्रयोग से भावाभिव्यक्ति मे सहयोग मिला है. दर्शक
बिना किसी वर्णन के प्रयुक्त रंगों के माध्यम से चित्र में उपस्थित या
किये गये भाव को समझ लेता है.
जिस प्रकार चित्रकार ने मुख के अंकन में सौन्दर्य को प्रधानता दी है, उसी
प्रकार गौर-~वर्ण के प्रति भी उसका अत्यधिक झुकाव प्रतीत होता है. उसके
नायक-नायिका, सखी, बन्धु-~बान्धव, यहां तक की दास-दासियाँ भी गौरवर्णी
चित्रित किये गये हैं. परिचारिकाओं और सेवकों में यदा-कदा कोई सांवली
सूरत झांक जाती है और नायकों में कृष्ण का चित्रण भी स्यामल या नीलवर्णी
है किन्तु उनकी मनोहर छवि पर इस बात का कोई प्रभाव नहीं है. गौरवर्ण के
अंकन में चित्रकार ने पीतवर्ण का ही बहुधा प्रयोग किया है. गुलाबी आभा का
आभास कम प्रतीत होता है. यहाँ तक की नायिका के चन्द्रमुख की रंगत में भी
गुलाबी रंग का अति साधारण प्रयोग है और वह भी पीतवर्णी प्रतीत होता है.
नायिका के सुर्ख कपोलों या चेरी के फल-सदृश रक्तवर्णी अधरोष्ठों का अंकन
भी उसने नहीं किया है. हस्त-पुटिकाओं के अभ्यन्तर भाग की ललिमा का निरुपण
भी नहीं हुआ है. रंगांकन जलरंगों में है.
शताब्दी समाप्त होते-होते अर्थात सन् १७८० से १८०० के मध्य अवध में
चित्रकला की एक नयी शैली विकसित हुई, पाश्चात्य तकनीक से स्पष्ट रूप से
प्रभावित थी. फिर भी एक नई तकनीक ने, जिसमें रंगों को सपाट रूप में न
लगाकर एक विशिष्ट ढंग से लगाया जाता था, मुगल लघुचित्रों की प्रारम्भिक
शैली को नहीं बदला, बल्कि उसे भी जीवित रखा. पाश्चात्य तकनीक से प्रभावित
चित्रों का माध्यम भी जलरंग ही था और उनमें भी यूरोपीय तैलचित्रों-सी
स्वाभाविकता और यथार्थ चित्रण का प्रभाव परिलक्षित होता था.
चित्रों में स्वर्ण का प्रयोग अत्यधिक मात्रा में देखने को मिलता है.
स्वर्ण का प्रयोग प्राय: आभूषणों में, सिंहासन आदि में और यत्र-तत्र
बर्तनों में, अलंकरणों आदि में हुआ है. इनके अतिरिक्त हाशियों में भी
स्वर्ण का प्रयोग दृष्टिगत होता है. कालांतर में जब रंगाकन की तकनीक
तैलीय रंगों की तकनीक से प्रभावित हो गयी और मोटे व गाढ़े (थिंक) रंगों
का प्रयोग होने लगा, तब भी स्वर्ण का प्रयोग उसी तरह बना रहा. चित्रकला
की अवध-शैली में रंगोंमें प्रयोग में "समावट" का ध्येय प्रमुख है, साथ ही
भावों को प्रतिविम्बित करने वाले प्रतीकात्मक वर्णों के प्रयोग का भी
ध्यान रखा गया है. उदाहरणार्थ पीला रंग खुशी के प्रतीक-~रूप में प्रयोग
किया गया है. "वसन्तोत्सव" चित्र में पीलारंग जहां वसन्त के आगमन को
व्यक्त करता हैं, वहीं नायक नायिका और उनकी सखियों के उल्लास को भी प्रकट
करता है. इसी प्रकार लाल रंग को प्रेम के प्रतीक रूप में चित्रित किया
गया है, जबकि नीला व श्वेत रंग शांति और मधुरता से अभिसिंचित वातावरण को
प्रदर्शित करता है. भूरे और धूमिल रंगों का प्रयोग, या चटक रंगों के
स्थान पर बुझे रंगों का प्रयोग उदासी और विराग दिखाने के लिए हुआ है.
लालरंग को उग्रता और वीरता का द्योतक मानते हैं, किन्तु अवध की चित्रकला
में वीररस प्रधान चित्रों का निर्माण लगभग नहीं के बराबर हुआ है. अत:
लालरंग कहीं भी अपने ऊष्ण रूप में प्रयुक्त नहीं है. जहां कहीं भी लाल,
नारंगी और गुलाबी रंग का प्रयोग हुआ है वहाँ वह प्रेम, वासना और उमंग का
प्रतीक है. हरे रंग को सुख और आह्यलाद के लिए तथा श्वेत रंग को राजसी
गरिमा दिखाने के लिए प्रयोग किया गया है.
इस प्रकार अवध के चित्रकारों ने रंगों के मनोवैज्ञानिक प्रयोग द्वारा
अभिव्यक्ति को और अधिक सशक्त एवं स्पष्ट स्वरूप प्रदान किया है.
हाशिया
अवध के चित्रों में महान मुगलकला की भांति चौड़े और अलंकृत हाशिये नहीं
बने है. हाशियों का प्रयोग यहाँ कम हुआ है. प्रारम्भिक चित्रों तक ही
अलंकृत हाशियों की परम्परा चलती रही, फिर धीरे-धीरे उनकी सजावट, डिजाईन
और प्रकार में परिवर्तन होने लगा. जिन चित्रों में हाशिये बने हैं, वहां
पर वे आकर्षक किन्तु सूक्ष्म अकलंरणों से युक्त हैं. प्राय:
फूल-~पत्तियों से युक्त गतिमान लत्तरों और बेलों का अंकन है. मुगल
चित्रों की भाँति ये हाशिये चौड़े नहीं है. इनका निर्माण चित्रों को
मात्र एक सीमा में आबद्ध करने की दृष्टि से हुआ है. अत: कम चौड़े किन्तु
सुसज्जित हाशियों की रचना की गयी है.
हाशियों में फूलों की बेलों के अंकन में समरूपता नहीं है. एक ही शैली या
ढंग अपनाये जाने पर भी फूलों-पत्तियों और अंगूरों की बनावट में भिन्नता
है. कभी ऊपर की ओर सीधी और कभी तिरछी बेलों का अंकन है. कहीं-कहीं इनका
अंकन इतना सूक्ष्म है कि वे मात्र किनारी की चौड़ी रेखा का आभास कराते
हैं, अलंकार स्पष्ट प्रतीत नहीं होते.
कभी-कभी हाशियों में बेलों के स्थानों पर फूलों की छोटी-छोटी बूटियाँ और
कभी मोर-~पंखी बूटियों का अंकन है. अत्यन्त प्रारम्भिक चित्रों में या
प्रतिकृतियों के रूप में जिन चित्रों का सृजन हुआ है, उनके हाशियों में
दो अलंकृत रेखाओं के मध्य फारसी में लिखी पंक्तियों का अंकन है, जो चित्र
से सम्बन्धित हैं.
"मुसव्विराने लखनऊ" नामक लेख में लखनऊ-शैली के चित्रों के किनारे बनाये
जाने वाले हाशियों पर कुछ और प्रकाश पड़ता है. "चित्र के चारों ओर
अलंकारिक किनारी या बेल बनाना और उसके पृष्ठभाग में "शेर" आदि लिखना लखनऊ
स्कूल की विशिष्टता थी, जिसकी जमीन सुनहरे रंग की होती थी. किन्तु इस तरह
के चित्र बहुत कम मात्रा में प्राप्त होते हैं. सम्भवत: हाशियों से
सज्जित ये विशिष्ट चित्र महलों की शोभा थे, जो १८५७ में नष्ट हो गये या
यूरोप ले जाये गये.
हाशियों के अलंकरणों की सजावट के लिए स्वर्ण का प्रयोग अधिक परिलक्षित
होता है. बाद में शनै-शनै: अलंकृति हाशियों का प्रयोग कम हो गया और उसकी
जगह चित्र को काली, नीली भूरी और कभी-कभी पीली चौड़ी रेखाओं द्वारा बन्द
किया जाने लगा. इस प्रकार अलंकृत हाशियों की मुगल-कालीन परम्परा अवध के
उत्तर-मुगलकालीन चित्रों में अन्तिम रूप से दृष्टिगोचर हुई और यूरोपीय
शैली से प्रभावित होने के साथ ही समाप्त हो गयी.
अवध-शैली के चित्रकार (परम्परागत एव यूरोपीय)
अवध के पृथक रूप से स्वतन्त्र-प्रान्तीय राज्य बनने (१७२२) के बाद जब
यहाँ चित्रकला के नए केन्द्र की नींव पड़ी तब सर्वप्रथम एक मुगल-चित्रकार
"फैजुल्लाह" का नाम सामने आता है. फैजुल्लाह को सफदरजंग "कश्मीर" से अपने
साथ लाया था. इसके पूर्व किसी और चित्रकार का विवरण अवध की चित्रशैली में
नहीं प्राप्त होता. इसलिये यह कहा जा सकता है कि अवध में चित्रकला के
केन्द्र की प्रतिष्ठा "फैजुल्लाह" ने की थी.
यह चित्रकार अपने साथ प्राचीन-चित्रों का एक अच्छा संग्रह भी लाया था.
जिनकी अनुकृतियाँ चित्रित की गयी और साथ ही नये लघु-चित्रों का सृजन भी
हुआ जो अवध के वाता-~वरण और संस्कृति से सम्बन्ध थे.
नवाब शुजाउद्दौला और आसफुदौला के समय में (१७६५-१७८५) जो चित्रकार सक्रिय
थे, उनमें मीरचन्द्र, होनहार, रामसहाय, बहादुरसिहं, मूलचन्द, उवत
सिंह, मोहन सिंह, मुहम्मद आशिक, मुहम्मद अफजल गुलामरजा, मिस्किन मुहम्मद,
जगन्नाथ, गोविन्दसिंह, गिरधारी लाल, सीतलदास और उत्तमचन्द विशेष थे.
इनमें से कुछ चित्रकार संगठन बनाकर काम करते थे और कुछ पृथक रूप से
चित्र-रचना करते थे. इनमें से अधिकांश को कर्नल पोलीर, जानमूर और रिचर्ड
जानसन ने अपने संग्रह के लिये चित्र बनाने को नियुक्त किया था.
"१७७५ के बाद चित्रकारों का एक बड़ा समूह लखनऊ की शैली में चित्रण कर रहा
था. इस समूह में मिस्किन मुहम्मद, उत्तमचन्द, मुहम्मद अफजल, गोविन्द सिंह
और जगन्नाथ थे. "किन्तु मिस्किन मुहम्मद और उत्तमचन्द के बनाये
व्यक्ति-चित्रों में थोड़ी सी भिन्नता दृष्टिगोचर होती है. इसलिये सम्भव
है कि ये दोनों इस तरह के संगठन में न रहे हों".
१९वीं शताब्दी के प्रारम्भ होने तक अवध स्कूल की शैली लघु-चित्रों
(मिनिएचर) पेन्टिंग्स) की थी और उत्तरमुगलशैली के परम्परागत रूप से
प्रभावित थी. यूरोपीय शैली के तत्वों को सर्वप्रथम जिस चित्रकार ने ग्रहण
किया उसका नाम मीरचन्द् था.
मीरचन्द नवाब शुजाऊद्दौला के दरबार के प्रधान चित्रकारों में से एक था.
टिली कैटिल के व्यक्ति-चित्रों से वह सर्वाधिक प्रभावित हुआ. उसने कैटिल
के चित्रों से प्रतिमानों (मॉडल्स) की शैली और परिदृश्यों को लेकर अपने
भारतीय ग्राहकों के व्यक्ति-चित्र तैयार किये.....एक ही चित्र के अलग-अलग
तत्वों को लेकर विभिन्न चित्र तैयार करने में वह सिद्धहस्त था.
व्यक्ति-चित्रों के अतिरिक्त उसने विविध विषयों पर आधारित अन्य चित्रों
का भी सृजन किया. हैमिल्टन के एलबम में इस चित्रकार के वास्तविक चित्र
देखे जा सकते हैं.
मीरचन्द ने प्रकृति-चित्रण की अपनी नवीन शैली को जन्म दिया था. जिसमें
निम्न स्तरीय क्षितिज से साथ विस्तृत मैदान में छोटी-छोटी झाड़ियां होती
थी, जो नीलाभ क्षितिज की ओर झुकी होती थी. "गजेन्द्र मोक्ष" के चित्र में
दूर तक फैली पृष्ठभूमि में प्रकृति का चित्रण लगभग इसी तरह का है. इस
चित्र में क्षितिज पर मिट्टी के पहाड़ों की उठान दिखाकर क्षितिज को थोड़ा
उभार दिया गया है, जो थोड़ी भिन्नता प्रकट करता है. प्रकृति-चित्रण की इस
शैली को बाद में चित्रकार बहादुर सिंह ने ग्रहण किया.
मीरचन्द के बनाये नवाब शुजाउद्दौला और आसफुद्दौला के कई प्रसिद्ध
व्यक्ति-चित्रों के अतिरिक्त अन्य विषयों पर आधारित चित्र भी उसकी कुशल
कला के अनुपम उदाहरण है. "एक वेश्या का काल्पनिक चित्र" उसकी कल्पनाशीलता
का एक उत्कृष्ट उदाहरण है. चित्र यूरोपीय शैली से प्रभावित है तथापि
स्वाभाविकता से अधिक भाव-प्रवणता और कोमलता पर ध्यान दिया गया है. इस
चित्र में एक निर्वस्त्र स्त्री-आकृति एक विशेष भंगिमा में बैठी हुई है
और भावपूर्ण नेत्रों को तिरछा करके एक विशिष्ट अन्दाज में देख रही है.
चम्पई देहयष्टि पर भौंरों के समान काले-घुँघराले बाल अति सुन्दर प्रतीत
होते हैं. चित्र का शीर्षक "तस्वीर-ए-~ख्याल" हाशियें में एक सुनहरे पैनल
पर लिखा हुआ है. सम्पूर्ण चित्र जलरंगों में है.
मीरचन्द का एक समकालीन चित्रकार है--बहादुर सिंह. किन्तु इसे अधिक
प्रसिद्ध नवाब आसफुद्दौला के समय में मिली. "फैजाबाद में सम्भवत: १७७५ के
पहले यह मीरचन्द के संगठन में कार्य करता था क्योंकि बहादुर सिंह की शैली
मीरचन्द की शैली से मिलती हुई है, जिससे प्रतीत होता है कि वह मीरचन्द से
बहुत प्रभावित था.
टौबी फाल्क और मिल्ड्रेड आर्चर की पुस्तक "इण्डियन मिनिएचर्स इन दि
इण्डिया आफिस लाईब्रेरी" में उन चित्रकारों का विवरण प्राप्त होता है.
जिन्होंने जानसन और जान मूर आदि के लिए कार्य किया था और जिनके चित्र
इण्डिया आफिस लाईब्रेरी में हैं. चित्रकार बहादूर सिहं के बनाये एक चित्र
का वर्णन मिलता है, जिसमें एक सम्भ्रान्त व्यक्ति के आलिंगन में बद्ध एक
स्त्री मुख को ऊपर उठाकर उसे देख रही है. पुरुष का अधोवस्त्र गुलाबी है.
किन्तु दोनों के वस्त्रों में पीले रंग का बाहुल्य है. प्रकृति चित्रण
में अग्रभूमि में एक सरोवर और ऊपर बादलयुक्त नीला आसमान है. चित्र में
उपस्थित भाव उस नवीन शैली का प्रतिपादन करते हैं जिसका जन्म नवाब
शुजाउद्दौला के आश्रय में हुआ था.
