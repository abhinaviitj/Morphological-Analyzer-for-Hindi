<ञिने आर्ट्स्><ंउसिच्><ंइस्ह्र, श्हम्ब्हुनट्ह्><शट् शुर् शट्टएएस् ढय्रे><१९९१><शम्यिक् फ्रकस्हन्><णेत् ढेल्हि><१०८ - ११३><२०००><ंइस्ह्र, श् - शट् शुर् शट्टएएस् ढय्रे - ंउ - औ>

"आजकल के लोगों को विश्वास तो नहीं होगा, मगर उन्हीं दिनों जब मैं
रियाज़ करता था, एक हैरतअंगेज घटना मेरे साथ घटी थी. पंचगंगा घाट पर एक
ओर बालाजी का मन्दिर, दूसरी ओर मंगला गौरी का मन्दिर और तीसरी ओर जड़ाऊ
मन्दिर है. सामने पवित्र गंगा बहती है. मामू ने वहीं हमें रियाज करना
शुरू कराया. साल भर तो कुछ नहीं हुआ. बाद में एक दिन उन्होंने कहा, `यदि
तुम्हें कुछ दिखाई दे, तो किसी से कहना मत.'
"इसके दो-ढ़ाई साल बाद का वाकाया है. मैं हमेशा की तरह पूरब की ओर मुँह
करके रियाज कर रहा था. रात के दस-ग्यारह का वक्त था. अचानक मेरे नाक में
खुशबू आई--गुलाब, मुश्के अम्बर की खुशबू से भी तेज. मैं थोड़ा चौंका,
मैंने इतर-सेण्ट तो लगाया नहीं, यह महक कहाँ से आयी? मैंने महसूस किया कि
महक चारों ओर से, गंगा की तरफ से भी आ रही है. मैंने आँखें बन्द कर फिर
बजाना शुरू किया--एकाएक तेज खुशबू आयी. मैंने आँखें बन्द कर फिर बजाना
शुरू किया--एकाएक तेज खुशबू आयी. मैंने आँखें खोलीं, तो देखा, मेरे सामने
काफी लम्बे एक बाबा (साधु) खड़े हैं--बड़ी-बड़ी चौड़ी आँखें, हाथ में
लम्बा-सा डण्डा, नंगे बदन, कमर में एक लंगोटी. मैं बुरी तरह डर
गया...काँपने लगा. मन-ही-मन सोच रहा था, मन्दिर तीनों तरफ से बन्द है,
सामने गंगा जी हैं, बाबा आए किधर से. तभी बाबा हँसकर कहा (मुझे उनके लफ्ज
आज तक अच्छी तरह याद हैं) `वाह रे बेटा, वाह! बजा, बज, बजा,!' मुझे
कँपकंॅपी छूट रही थी--मैं एकदम हक्का-बक्का हो गया था. फिर हँसकर बोले,
`जा, मजा करेगा.' और कहकर मूड़े, दरवाजा खोलकर बाहर निकल गए. उनके बाहर
निकलते ही मैंने सोचा, मैं भी कितना मूरख हूँ, बाबा से कुछ वरदान माँग
लेना चाहिए था--मैं तेजी से लपका. मुश्किल से कुछ ही सेकेण्ड बीतें
होंगे--मगर, बाबा का बाहर कहीं पता नहीं था--वे गायब हो चुके थे. मैं और
डर गया--जल्दी-जल्दी साज को बगल में दबाकर भागा--उन रास्तों से भागता रहा
जहाँ आदमी अधिक थे. हाँफता हुआ घर पहुँचा, मामू सो रहे थे. मैं
थोड़ा-बहुत खाना खाकर सो गया.
"मामू फकीर थे न!
"सुबह उन्होंने मुझे देखकर कुछ अन्दाजा लगा लिया. वे समझ गए कि कल मेरे
साथ कुछ घटना घटी है. उन्होंने मुझसे कुछ पूछा नहीं...मगर, मुझे उनकी कही
हुई बात उस समय याद कहाँ रही. पिछली रात का सारा वाकया एक साँस में
उन्हें सुना डाला. मेरी बात खत्म होते न होते उन्होंने एक जोरदार तमाचा
मुझे लगाया, `हमने तुमको मना किया था न कि किसी से न कहना!' फिर बोले,
`अब देखना कोई तो किसी से न कहना...' बाद में दो वाकये और हुए जिनके बारे
में आज तक मैंने किसी और से नहीं कहा."
ख़ाँ साहब जिस विश्वास और जितनी गम्भीरता से यह सब कह रहे हैं, मुझे
लगता है पूरा वाकया मेरी आँखों के आगे घट रहा है. मुझे अपने पूज्य दादा
की याद आती है, जिनके बारे में लोग कहते थे कि जब वे गंगा के किनारे
बैठकर सितार बजाना शुरू करते, तो मछलियाँ, घड़ियाल किनारे के पास चले
आते.
मैंने अनुभव किया कि खाँ साहब अपने माजी (अतीत) की तारीक गह-~राइयों में
डूबे हुए हैं--वे जैसे सामने हैं और नहीं भी हैं--मैंने सोचा, क्यों नहीं
उनसे उस गहराई से कोई और नायाब चीज निकालने को कहूँ, "आपने अब तक हजारों
कान्फ्रेंसों में कार्यक्रम दिया होगा. क्या अपने शहनाई-वादन से
सम्बन्धित कोई ऐसी घटना आपको याद है, जिसने आप पर काफी गहरा असर छोड़ा?
वे कुछ देर सोचते रहे, फिर उनकी आँखों में एक अजीब-सी चमक भर गई--"१९४८
की बात है. मैं कोई प्रोग्राम देने बम्बई गया था. वहाँ उस्ताद करीम खां
के खानदान के लोग और उनके शागिर्द मिलकर खां साहब की बरसी मना रहे थे.
उन्हें पता चला कि इत्तेफाक से मैं भी बम्बई में मौजूद हूँ, तो उन्होंने
कार्ड भेजा कि इस अवसर पर सारे कलाकार मिलकर एक कार्यक्रम पेश करेंगे,
जिसमें आप भी शिरकत करें. मैं वहाँ गया. सुबह की महफिल लगी थी--पूरा
किराना घराना और नामी-गिरामी कलाकार मौजूद थे. एकाध आइ-~टम के बाद लोगों
ने मुझें बजाने को कहा. मैं स्टेज पर साज लेकर बैठा. मेरे पीछे खां साहब
का एक फोटो टँगा था. मैंने १९३६-३७ में कलकत्ते में खां साहब को सुना था.
उन्होंने `मियाँ' की `टोड़ी' गाया था--मुझे इतना अच्छा लगा था कि बाद में
उस राग की मैंने उसी प्रकार नकल की थी. उस दिन उस मियाँ की टोड़ी का सुर
था मेरे दिमाग में. मैंने वहीं बजाना शुरू किया. बजाते-बजाते कुछ ऐसा मूड
बना कि...बस, आँखों में आँसू आ गए. मैंने आँखें बन्द करके आँसुओं को भीतर
ही जज्ब कर लिया. श्रोताओं में एक बूढ़ी औरत बैठी थी--वह हिच-~कियाँ
ले-लेकर रोने लगी. बाकी लोग ए कदम चुप बैठे थे. मुझे याद नहीं मैं कितनी
देर तक रहा...जब बजाना बन्द किया, उस समय तक भीतर से इतना उदास हो आया था
कि चुपचाप कमरे से बाहर चला आया. इधर हाल में लोगों के मुँह `वाह-वाह'
निकलता रहा--`कौन कहता है (करीम) खां साहब मर गए...वो तो जिन्दा हैं....'
बाद में मुझे वह सार्टिफिकेट दिया गया, जो इससे पहले कभी किसी को नहीं
मिला था. यह सर्टिफिकेट उस कलाकार के लिए था, जो अच्छा प्रोग्राम देकर
खां साहब की रूह को खुश कर देता.
लोगों के मुताबिक उस दिन के प्रोग्राम के बाद मैं उस सर्टिफिकेट को पाने
का हकदार बना."
"यह सब अपने आप नहीं होता, जरूर कुछ उस मालिक का भी हाथ रहता है. आपको एक
और वाकया बताऊँ. पिछले साल मैं एडिनबरा अन्तर्राष्ट्रीय समारोह और
कामनवैल्थ कला समारोह में भाग लेने गया था. लगभग डेढ़ महीने तक मैंने
एडिनबरा, लन्दन, लिवरपूल, हालैण्ड, एम्सटर्डम, हेग, पेरिस आदि में
प्रोग्राम दिये. हर जगह अखबारों में प्रोग्राम की तारीफें छपती रहीं, "यह
जादू है...इन्सान के वश की बाहर की बात...." यहाँ तक कि पाकिस्तान के
अखबारों में भी (शायद मेरे मुसलमान होने के नाते) मेरी तारीफ छपी. मैं
लन्दन में प्रोग्राम दे रहा था. करीब तीन-साढ़े तीन हजार लोग हाल में
बैठे थे. प्रोग्राम का संचालन लार्ड हेयरवुड कर रहे थे. वहाँ प्रोग्राम
होते समय बीच में तालियाँ नहीं, हाल के दरवाजे बन्द रहते हैं, कोई आ-जा
नहीं सकता. वहाँ लोग `वाह'-`वाह' नहीं किया करते, उनकी आँखें आश्चर्य
मिश्रित प्रशंसा में चौड़ी होती जाती हैं. हाल में इतनी खामोशी रहती है
कि सुई का गिरना भी आप सुन सकते हैं. सिगरेट पीने तक की मुमानियत रहती
है. कौन-सा कलाकार कितने मिनट का प्रोग्राम देगा, यह पहले से तय रहता है.
तो मैं शहनाई बजा रहा था और मन-ही-मन अल्लाह से मना रहा था कि मालीक! कोई
ऐसा हिसाब जम जाए कि बीच में तालियाँ बजने लगें. मैं बजाता रहा...एक मूड,
एक नक्शा मेरे सामने आया...मुझे यह नक्शा किसी तरह पूरा करना है--उस
सरजमीं पर पहुँचकर ताली बजनी चाहिए...और ...फिर मुझे ध्यान नहीं रहा कि
मैं अपने देश से काफी दूर लन्दन में विदेशी श्रोताओं के सामने बजा रहा
हूँ. मेरी आँखे बन्द थीं. मैं था और वह मूड...वह नक्शा...और अचानक हाल
में तालियों की गड़गड़ाहट हुई...सभी हैरान...यह कैसा अचम्भा. लार्ड
हेयरवुड ने दाँतों तले उँगली दवा ली...प्रोग्राम खत्म होने पर मैं उठा,
मगर तब तक आठ-दस युवक स्टेज पर चले आए और ख्वाहिश जाहिर करने लगे कि मैं
अभी और बजाऊँ--मजबूरन फिर उसी ढंग से दूसरी चीज बजानी पड़ी... लोगों ने
मेरे साज को उलट-पुलटकर देखा कि कहीं इसमें कोई मशीन या चाभी वगैरह तो
नहीं है.
"क्या विदेशों में लोग भारतीय संगीत को समझते हैं?"
"वहाँ के लोग काफी समझदार हैं. वे राग को तो नहीं मगर सुर को पूरा-पूरा
समझते थे. मैं सबसे पहले राग का खाका पेश कर देता, फिर गत शुरू करता था.
वहाँ मैंने हमेशा अपना भारतीय शास्त्रीय संगीत ही प्रस्तुत किया."
"आपकी पहली विदेश-यात्रा कब हुई थी?"
"पहली बार १९६२ मैं अफगानिस्तान गया. काबुल में राष्ट्रीय दिवस के अवसर
पर जश्न-समारोह में प्रोग्राम पेश करना था. मैंने तय किया था कि मैं सबसे
अन्त मैं अपना प्रोग्राम दूँगा. देश-विदेश के कलाकार आए थे और मुझे अपने
मूल्क का नाम रोशन करना था. वहाँ के बादशाह जाहिरशाह ने पूरे परिवार के
साथ मेरा प्रोग्राम सुना था. वे पठान होकर भी शास्त्रीय संगीत के जानकार
हैं. प्रोग्राम के बाद जाहिरशाह के चचा मुझसे लिपट गए. कहने लगे, "मैं
पेशावर का पैदा हूँ, हिन्दुस्तानी हूँ. तुम हमारे बेटे हो. तुम यहीं
रहो." उन लोगों ने मुझे एक कालीन, टोपी का जरीदार कपड़ा और एक खूबसूरत
तश्तरी भेंट की. लौटती दफा कराँची में भारतीय दूतावास में प्रोग्राम
दिया. पाकिस्तान बनने के बाद वह मेरी पहली पाकिस्तान यात्रा थी. विदेश
में जहाँ-जहांॅ घूमा, मुझे `हेग' सबसे ज्यादा पसन्द आया. आह, क्या सुकून
है वहाँ! वह सचमुच जन्नत है..."
मैं सोच रहा हूँ, खां साहब को इतना मान-सम्मान मिला है...उन्हें
तड़क-भड़क पसन्द नहीं. उन्हें पेरिस का रंगीनियाँ पसन्द नहीं. पसन्द है
`हेग' क्योंकि वहाँ एक अजीब-सी खामोशी छायी रहती है, लोग सरगोशियों में
बातचीत करते हैं. कला के इस पुजारी को, जिसने शहनाई को इतनी
मान-प्रतिष्ठा दिलाई कि आज शहनाई का दूसरा नाम बिस्मिल्ला खां और
बिस्मिल्ला खां का दूसरा नाम शहनाई हो गया है, न जाने कितने पुरस्कार
मिले हैं--हिन्दु-~स्तानी वाद्य संगीत में सगीत नाटक अकादमी पुरस्कार,
पद्यश्री का खिताब अखिल भारतीय शहनाई चक्रवर्ती...मगर, इन्हें घमण्ड छू
भी तो नहीं गया.
उनके हाथों में शहनाई एक अनुपम लालित्यवाला साज बन जाता है. राग को एक
नया अर्थ, नयी शब्दावली मिलती है. प्रत्येक स्वर में एक वायदा भरा होता
है, हरेक सुरीली अभिव्यक्ति में पूर्णता होती है. जैसे-जैसे वे द्रुत की
ओर बढ़ते हैं, हमें एक ऐसे दिव्य संगीत का एहसास होता है, जो लयात्मक,
उत्प्रेरक और इतना कोमल है कि उसका वर्णन सम्भव नहीं. जब वे साज पर कोई
लोक-धुन छेड़ते हैं, उनका संगीत अधिक रूमानी बन जाता है--हमारे सामने एक
नया सौन्दर्य खुलता है, वैसा सौन्दर्य जो गँवई आकर्षण से लबालब भरा हो.
खां साहब की आँखों की कोरों पर लकीरें पड़ गई हैं, बाल हल्की सफेदी लिए
सुनहले हो चले हैं, मगर आँखों में अब भी वही चमक है, आवाज में उतनी ही
बुलन्दी और साज पर उतनी ही कड़ी गिरफ्त....
पं. गोपाल मिश्र
आज के कलाकार विदेश जाते हैं सिर्फ पैसे के लिए...
जाड़ों की एक सुबह. मोहल्ला कबीर-चौरा. काशी. तिमंजिला मकान--देश के अन्य
सारंगीवादक पं. गोपाल मिश्र का. बैठक के कमरे में कम ऊँचाई की चौकी. चौकी
पर गद्दा. एक कोने में दो तानपूरे, पूर्वजों के चित्र, एक कोने में
सारंगी, काठ की पुरानी कुर्सी. सामने रैक पर तबले की जोड़ी. मसनद,
पीकदान, छाता, छड़ी. कमरे के पार बरामदा. बरामदे से लगा आँगन. आँगन में
क्यारियाँ फूलों की, पेड़ अमरूद का. यों शान्ति, पर कभी-कभार इस शान्ति
को झटका देती बगल के मकान से तबले की
आवाज--"धिना...धि...धिना...तिना...धि...धिना...धगेना...तिनाक...धिन...."
तभी पं. गोपाल मिश्र कमरे में आते हैं. सिल्क का कुरता, धोती. ललाट पर
टीका लाल चन्दन का, पान रँग दाँत. "माफ कीजिएगा, स्नान में कुछ अधिक समय
लग गया," कहते हुए पास की चौकी पर बैठ जाते हैं. अपना उद्देश्य बताता
हूँ, तो कहते हैं, "संगीतकार एक तो वैसे ही दबे रहते हैं, फिर हम
सारंगी-~वादकों को कौन पूछता है. मगर, आप मेरे बारे में जानना ही चाहते
हैं तो शुरू से ही सुनिए. लेकिन, आइए इधर, आँगन में. वहाँ खुला-खुला है,
बात और खुलेगी."
और वह आरम्भ करते हैं, "मेरे परदादा पं. रामबक्श मिश्र स्वयं और उनकी दो
सन्तानें--पं. गणेश प्रसाद मिश्र एवं पं. शीतल प्रसाद मिश्र,
सारंगी-~वादन में दक्ष थे. गणेशप्रसाद जी के पुत्र पं. सुरसहाय मिश्र
मेरे पिता थे. मेरे बड़े भाई पं. हनुमान मिश्र प्रसिद्ध सारंगीवादक हैं.
बनारस में उन दिनों सियाजी, सुमेरू जी, शिम्भु जी, आदि अन्यतम सारंगीवादक
थे, मगर सारंगी का बनारस घराना हमारे यहाँ से ही शुरू हुआ. इस घर की शैली
अलग है. विशेषता यह है कि पहले सारंगी में विलम्बित, जोड़, झाला, ठोंक
बजता था. फिर खयाल. फिर बनारस की खास चीज थी टप्पा जो यहाँ से शुरू हुआ.
मेरे दादा गणेश-~प्रसाद जी ने टप्पे को आगे बढ़ाया. टप्पा पंजाब का होने
के बावजूद उन्होंने उसे यहाँ जम कर अपनाया. और, सारंगी में टप्पे का
घराना हमारे खानदान से शुरू हुआ.
"मेरी पैदाइश यहीं १९२० में हुई. दिन-तारीख नहीं मालूम. दस की उम्र से
सारंगी की शिक्षा पिता जी से लेनी शुरू की. दादा की मृत्यु पहले हो चुकी
थी. पिता जी मरने के बाद १९ की उम्र से, संगीत-शिक्षा बड़े रामदास जी से
ली. उन्होंने गाने की चीज बताई. लगभग ३५ की उम्र तक उनसे सीखता रहा. पिता
जी से चार घण्टे रोज सीखता, फिर दस-दस घण्टे तक रियाज. रामदास जी से भी
ऐसा ही चला.
"२० की उम्र से कान्फ्रेंसों में बजाना शुरू किया. पहले-पहल १९३७-३८ में
कलकत्ता में लाला बाबू के आल इण्डिया म्यूजिक कान्फ्रेंस में पं.
ओंकारनाथ ठाकुर के साथ बजाया. कलकत्ते में ही १९४४-४५ में भूपेन बाबू
द्वारा आयोजित कान्फ्रेंस में उस्ताद फैयाज खां के साथ बजाया. इससे पहले
१९४०-४१ में बम्बई में ११ दिनों का आखिल भारतीय संगीत सम्मेलन हुआ था.
वहाँ पहली बार उस्ताद बड़े गुलाम अली खां के साथ संगत की. फिर, बाद में
कई बार बजाया उनके साथ. तब बड़े गुलाम अली खां का नाम नहीं था. उस
कानफ्रेंस में उन्होंने राग पूरिया और मारवा गाया था. वहीं से उनका भी
नाम बढ़ा. फिर मुझे बराबर बम्बई, कलकत्ता, मद्रास, दिल्ली आदि में
प्रोग्राम मिलते रहे. शायद ही कोई ऐसा कलाकार हो, जिसके साथ मैंने न
बजाया हो--नजाकत अली, सलामत अली, रोशनआरा बेगम, केसरबाई केरकर, अंजनीबाई
लोलेकर, पं. दिलीपचन्दबेदी, पं. विनायक राव पटवर्धन, पं. नारायण राव
व्यास, पं. डी.वी. पलुस्कर आदि सभी."
"आपको किस कलाकार के साथ संगत करने में ज्यादा आनन्द आया?"
