<ळिटेरटुरे><ऐस्सय्स्><ठ्हकुर् ख्हगेन्ड्र><ढेह् ढ्हरे खो ढन्ड्><१९८३><फरिमल् फ्रकस्हन्><आल्लहबड्><७४-८१><२२००><ठ्हकुर् ख्., ढेह् ढ्हरे खो ढन्ड्, ऐस्>

+ राहगीर पिछले सप्ताह बीमार पड़ गया. डॉक्टर ने बिलकुल बिछावन पर पड़े-पड़े आराम
करने की सख्त सलाह दे दी. राह चलने का सवाल ही नहीं रह गया क्योंकि घर में भी
चलना-फिरना मना हो गया. यही अफसोस लेकर बिछावन पर पड़ा रहा कि एक सप्ताह पाठकों से
कुछ कह नहीं सकूँगा. लेकिन उपाय क्या था. डॉक्टर ने बताया कि 'फ्लू' हो गया है, यह
एक साथ ही सरल और खतरनाक बीमारी है. एक नौजवान डॉक्टर मित्र ने बताया कि इस बीमारी
के कीटाणु नसों पर ही सवार होना पसन्द करते हैं, यही कारण है कि इसमें पूरे शरीर
में जोर का दर्द होता है और वास्तविक बीमारी भले ढाई-तीन दिनों तक ही रहती है,
लेकिन उसके असर से शरीर इतना कमजोर हो जाता है कि पन्द्रह-बीस दिनों तक शरीर कमजोर
रहता है.
बीमारी का यह विवरण सुनकर मैं बिछावन पर पड़े-पड़े सोचता रहा कि कोई बात नहीं यदि
मुझे 'फ्लू' हो गया है; क्योंकि मुझे ऐसा लगा कि भारत-~माता को भी 'फ्लू' हो गया
है. उसकी नसों पर भी 'फ्लू' के कीटाणु सवार हो गये हैं और उसकी देह को वे तोड़ रहे
हैं. मेरा 'फ्लू' तो डॉक्टर की दवा के हमले से शीघ्र ही भाग जाएगा, लेकिन भारतमाता
का फेर यह है कि कोई दवा बताता है, दवा देता भी है, तो उसके नये 'सेवक' और
'स्वयंसेवक' दवा देने वालों को ही मारने दौड़ते हैं. कीटाणु उसकी नसों पर सवार है
और उसकी देह को हुमच-हुमच कर तोड़ रहे हैं. मुझे यह अफसोस है कि मैं खुद खाट पर
पड़ा हूँ, अन्यथा दौड़ कर भारतमाता के कान में कह आता कि 'स्वमूत्र चिकित्सा' करो,
सब ठीक हो जाएगा. एक मित्र को मैंने इस बात के लिए तैयार किया, तो उन्होंने बताया
कि यह चिकित्सा भी उन्हीं लोगों को करने की इजाजत है, जो भारतमाता पर शासन करते
हैं और वे शासन करने वाले कहते हैं कि भारतमाता की बीमारी तो भिलाई, बोकारो आदि के
कारखानों में पैदा हुई है, इसलिए उसका इलाज वहीं करना होगा. मैं परेशान, सोचने लगा
भारतमाता की हालत पर, क्योंकि उसे जहाँ से ताकत मिली है, उसे ही बीमारी का स्रोत
समझा जा रहा है. इलाज कैसे होगा ?
मैं यहीं सोच रहा था, तभी मालूम हुआ कि अमरीकी राष्ट्रपति जिम्मी कार्टर ने भारत
की अपनी यात्रा रद्द कर दी. दूसरा सदमा पहुँचा. सोच रहा था कि कार्टर आएँगे, तो
भारतमाता के 'फ्लू' का कुछ इलाज बताएँगे, लेकिन सब कुछ तय करके अचानक रूठ गये
कार्टर साहब. क्या हो गया ? कार्टर साहब को मनाने के लिए हमलोगों ने अपने देश में
'सम्पूर्ण क्रांति' कर दी, भारतमाता की नसों पर 'फ्लू' के कीटाणु चढ़ा दिये और
चिकित्सा भी बाद कर दी है, फिर कार्टर साहब यहाँ जाने को तैयार नहीं हुए. आखिर बात
क्या हुई ?
सोचते-सोचते मैंने तय किया कि कार्टर साहब को एक पत्र सीधे लिखा जाये. सो मैंने
पत्र लिखा. मजमून इस प्रकार हैं-
परम आदरणीय कार्टर साहब,
भारत भूमि पर आपके पधारने का समाचार सुनकर मिजाज वैसे प्रसन्न था, जैसे इस्राइली
प्रधानमंत्री अमरीकी हथियार पाकर प्रसन्न होते हैं. आपने भारत की गरीब जनता को
दर्शन देना स्वीकार कर लिया था, यह आपकी उदारता थी; आपका जनतंत्र प्रेम ही था;
क्योंकि पिछले दस वर्षों से कोई अमरीकी राष्ट्रपति भारत भूमि को अपने लायक नहीं
समझता था. अपको भारत भूमि पर उतारने के लिए हमने क्या नहीं किया ? जयप्रकाश को
'लोकनायक' बनाया. अटलबिहारी जी को विदेशमंत्री बनाया, मैं तो कहता था कि
प्रधानमन्त्री ही बना दो उनको, लेकिन सम्भव नहीं हो सका. मोरारजी भाई प्रधानमन्त्री
बन गये. लेकिन क्या हर्ज है, वे भी तो अब अपनी पुरानी बातों के लिए पश्चाताप कर रहे
हैं. और देखिये, राजनारायण को भी मन्त्री बना दिया है. और हाँ, जार्ज फर्नान्डिस
देश-देश में घूम-घूमकर बहुराष्ट्रीय कम्पनियों को न्यौता देते फिर रहे हैं. इससे
ज्यादा विश्वसनीय बात और क्या होगी, तुम्हें बताने के लिए कि भारत में जनतंत्र
पूरे तौर पर आ गया है. लेकिन बात यहीं तक थोड़े ही रुकी है ? हमारे अपने चरण सिंह
लाठी-मन्त्री यानी गृह मन्त्री हैं, जो सीधे तुम्हारे विश्व बैंक की बातें
गाँधीवादी दर्शन में लपेट कर रखते हैं; वैसे कभी-कभी गाँधीवाद को ही विश्व बैंक
के कागज में लपेट देते हैं. खैर, कोई फर्क नहीं पड़ता है.
हमारे देश में भिलाई, बोकारो, हटिया, बरौनी, हरिद्वार आदि में तरह-~तरह के बड़े-
बड़े कारखाने बन गये, तुम्हें नाराजगी थी, इन सबसे, सो अब आगे तुमसे पूछे बिना यह
सब नहीं करेंगे. आखिर आपका सामान बिकने के लिए भारत में बाजार तो चाहिए न ? हम खुद
ही सब कुछ बनाने लगें, तो तुम्हारा सामान कैसे खरीदेंगे ? इतना ही नहीं अब हम
पिनोशेत और जिया से भी दोस्ती करने को तैयार हैं. देखिए, आपसे कितना प्यार है हमें
? सुना है आपके देश में दो तरह के लोग हैं-काले और गोरे. लेकिन असल में गोरे लोग
ही देश के नागरिक समझे जाते हैं, कालों को गोरों के बराबर कोई हक हासिल नहीं है.
भला सब लोग बराबर कैसे हो जाएँगे ? ईसा का दिमाग ठीक नहीं था, इसीलिए वह सबको समान
समझता था. ईसाई होने का मतलब यह थौड़े ही है कि ईसा की सारी बातें मान ली जाये और
मान भी ली जाये, तो उनको अमल में भी लाया जाये ? आपको जानकर खुशी होगी कि आपके देश
की तरह हम भी अपने देश में कुछ लोगों को दबा कर रखते हैं. इधर के महीनों में आपके
नाम पर हमारे सभ्य नागरिक, हरिजनों और अन्य गरीब मजूरों की खूब हत्या कर रहे हैं.
वैसे हम भी गाँधीजी के नाम पर राज करते हैं, जैसे आप ईसा के नाम पर करते हैं, फिर
भी हम हरिजनों की हत्याएँ करवा रहै हैं. हम भी आपकी तरह गाँधीजी को मानते हैं,
उनके उसूलों को अमल में नहीं लाते.
"कार्टर साहब ! इतना सब कुछ हमने किया, फिर भी आपने आने से इन्कार क्यों कर दिया ?
कहा तो था हमने मोरारजी भाई से कि पहले अमरीका जाइये, लेकिन चले गये वे पहले
सोवियत संघ. लेकिन इसे संयोग ही समझिए. इसे बहुत तूल नहीं देना चाहिए. आपकी
प्रसन्नता के लिए और भी बहुत करने को हम तैयार हैं. आप यहाँ आयें, तो हम आपको जनता
के खून का तिलक लगायेंगे, मुंड की माला पहनायेंगे, हड़तालों पर प्रतिबन्ध, मजदूरों के दमन का
उपहार देंगे. आखिर आपसे भी तो हमें दोस्ती पक्की करनी है न ?"
यह पत्र मैंने कार्टर को भैज दिया है और फिर इन्तजार कर रहा हूँ उसके उत्तर का.
पिछले दिनों जो गाँव गया, तो कुछ दिन रह गया. गाँव में रहने की आदत छूट जाने, गाँव
के वातावरण से अलगाव हो जाने और ग्रामीण मनोदशा से बहुत दूर हो जाने के बाद भी
गाँव में इस बार कुछ मन लगा. गाँव बदला नहीं है, अपने उद्धार के लिए उसे फिर किसी
नायक की प्रतीक्षा नहीं है, फिर भी मुझे ऐसा अनुभव हुआ कि गाँव पहले जैसा ही नहीं
है. गाँव के लोगों की बैठकी अब 'लूटन' बाबू के बंगले पर नहीं, 'झपटन' बाबू के
बंगले पर लगती है, क्योंकि लूटन बाबू की पार्टी का राज खतम हो गया और झपटन बाबू का
बेटा जिस पार्टी में है, उसी का राज बन गया है. झपटन बाबू के बेटे को पहले कुछ
'अपराधों' के मामले में पुलिस खोजती फिरती थी, लेकिन अब तो थाने का दरोगा उसका
स्वागत करता है. एम. पी. से लेकर एम. एल. ए. तक का टिकटार्थी वह था, लेकिन पैरवी
कुछ कमजोर पड़ गयी, इसलिए पिछड़ गया. फिर भी हाल में ही राज्य के एक मन्त्री इस
इलाके में आये, तो उन्होंने भोजन उसी के यहाँ किया. आधा एम. एल. ए. का रुतबा तो
उसका बन ही गया. इसलिए गाँव की बैठकी की जगह भी उसी का बंगला बन गया है. झपटन बाबू
कुछ महीने पहले बेटे के भविष्य को लेकर बहुत चिन्तित रहा करते थे. अक्सर कहा करते
थे कि यह लड़का खानदान की इज्जत डुबा देगा, न पढ़ा, न और किसी काम का निकला. जहाँ
कहीं इलाके में किसी तरह की घटना हुई कि पुलिस खोजने पहुँच गयी. लेकिन अब तो पुलिस
वाले बेटे को और बेटे की राजनीति के चलते झपटन बाबू को भी सलाम करते हैं. बी. डी.
ओ. साहब की बदली हो गयी, तो रोकवाने के लिए उनके बेटे से निहोरा करने पहुँच गये कि
पटना चलकर मिनिस्टर साहब से कह दें. इस तरह गाँव में इस बार लूटन बाबू का भाव मंद
पड़ गया था और झपटन बाबू का भाव तेज हो गया था. और झपटन बाबू बैठकी में कहा करते
थे कि राज बदल गया है, कोई मामूली बात थोड़े ही है. एक दिन उनकी बैठकी में इसी बात
पर बाँकू झा ने कह दिया-"क्या राज बदला है, दरोगा-बी. डी. ओ. पहले भी घूस लेते थे,
अब भी लेते हैं. कड़ुआ तेल का दाम पहले से बढ़ ही गया है. फौजी साव अब भी डंडी
मारता है और महाजन अब भी ड्योढ़ा दुगुना सूद लेता है." इस पर झपटन बाबू आग-बबूला
हो गये और फटकारते हुए बाँकू झा को अपनी बैठकी से निकाल दिया. उन्होंने घोषित कर
दिया-"बाँकू झा मेरे बेटे का दुश्मन है, इसलिए कहता है कि राज नहीं बदला है." लूटन
बाबू ने यह सुना तो थोड़ा खुश हुए कि झपटन बाबू के दरबार में एक आदमी तो घटा; फिर
भी वे इन दिनों बहुत कष्ट में थे.
एक दिन मजूर-टोले की ओर चला गया. पल्टू माँझी टोले का बुजुर्ग है. मजदूर टोले में
पल्टू का उतना ही आदर है, जितना आजकल बाबू लोगों में झपटन बाबू का है. पल्टू अपनी
उमर का बोझ लिये दरवाजे पर बैठा था. मैं उसके सामने जाकर खड़ा हो गया. लेकिन थोड़ा
चकित हो गया यह देखकर कि उसकी आँखों में भय और आशंका के भाव तैर रहे थे. मेरे सामने
ऐसा कभी नहीं हुआ. मैंने कहा-'क्या बात है पल्टू दादा, आँखों में घबराहट कैसी ?'
-कुछ नहीं बाबू, डरना, घबड़ाना तो हम लोगों के करम का लेख है.
-अब भी ऐसा कहते हो दादा ?
-अब क्या हो गया कि न कहूँ ?
-हमलोग तो शहर में सुनते हैं कि गाँव में बहुत कुछ बदल रहा है. बेटा तो हाई स्कूल
में पढ़ता होगा न ?
-क्या पूछते हो भैया ! मिडिल पास किया बढ़िया से, हाई स्कूल में नाम भी लिखा दिया
और यही आफत हो गयी.
-आफत क्या हुई, यह तो अच्छा हुआ.
-आफत यह हुई कि एक दिन मालिक ने कहा-'रे पल्टुआ तुम्हारा बेटा हाई स्कूल में
पढ़ेगा, तो हमारी भैंस कौन चराएगा रे !' मैंने मालिक से कहा कि भैंस चराते और 'हर'
जोतते हम तो कई पुस्त आपके दरवाजे पर हड्डी गला चुके हैं, अब हमारा बेटा तो पढ़ेगा
मालिक ! फिर क्या कहना था. मालिक का डंडा हमारी पीठ पर बरसने लगा और गाली अलग-'साला
तुम्हारी यह हिम्मत'. हमने मार खा कर भी कहा कि बेटा तो पढ़ेगा ही. फिर एक दिन
लड़के को भी मालिक ने अपने सिपाही से बेरहम होकर पिटवा दिया. वह तो समझो कि टोले
वालों ने कुछ मदद की है, मजदूर-यूनियन वाले बीच में पड़े, तो बात दबी है. लेकिन कब
क्या हो जाएगा, कौन जाने ?
-मैंने पल्टू की बातें सुनीं और सोचता हुआ लौटा था कि अयोध्या नरेश, दशरथ-पुत्र के
रामराज में और आज के रामराज में यह कैसी समानता है ? शम्बूक को तपस्या का हक नहीं
था और पल्टू के बेटे को पढ़ने का हक नहीं. और उधर बाँकू झा को झपटन बाबू के दरबार
में बोलने का हक नहीं.
सरकारी क्षेत्र में घूम रहा था. इधर नये-नये मन्त्री रहते हैं, नये मुख्य-~मन्त्री
रहते है. नये-नये चेहरे चक्कर लगाते रहते हैं. इसी इलाके में घूमने से तो तुरत
साक्षात् अनुभव हो जाता है कि जमाना बदल गया है. कुछ सीधे-~सादे लोग मंडियों में
जाते हैं, बाजारों में जाते हैं, यह देखने के लिए कि जमाना बदला है या नहीं ? एक
मित्र एक दिन लौट कर आये और निराश मन से कहने लगे-भाई, हल्ला है, जमाना बदल गया.
लेकिन बाजार में तो सब कुछ पहले जैसा ही है. दाम का स्वभाव पहले की तरह ही ऊपर
चढ़ने का है, अब भी 'शुभ-लाभ' की लिखावट चमक रही है; बल्कि चमक कुछ बढ़ ही गयी है.
अब भी धनिया में घोड़े की लीद और गोलमिर्च में पपीते का बीज मिलता है. एक दूसरे
मित्र गाँव से लौट कर आये, तो कहने लगे-भाई यह जमाना कहाँ बदला है, कहीं तो
दिखायी नहीं पड़ता है ? ये सर्वोदयी हैं, लेकिन बिनोवा मार्का. उनकी परेशानी का
कारण यही है.
मैंने दोनों को ही कहा था-भाई, जमाना बदला है इतिहास में, हाट-~बाजार और गाँव में
नहीं. और इतिहास रहता है किताबों में. देखिए न, अभी सैकड़ों किताबें दिल्ली और
बम्बई से निकली हैं, निकल रही हैं. जिनमें जमाना एक दम उलट गया है. इतिहास कोई माल
है कि आप उसे बाजार में खोजते हैं. वह ठीकरा भी नहीं है कि गाँव के रास्ते में
मिलेगा. आपको इतिहास बदला हुआ नहीं लगता है, तो यों देखिए, पता चल जाएगा. आज से तीस
बरस पहले जयप्रकाश बाबू ने कहा था कि राष्ट्रीय स्वयं सेवक संघ के पीछे करोड़पति और
राजे-महाराजे हैं, गुरु जी हिलटर से सीख कर आये थे. गाँधी जी की हत्या 'संघ' के एक
जवान ने की. उन दिनों जयप्रकाश जी कांग्रेस से नाराज थे इसलिए कि वह उस पर पाबंदी
क्यों नहीं लगाती है. लेकिन अब वे उसके साथ हैं. नये गुरु जी और लोकनायक का मोर्चा
बन गया है, वह भी गाँधी जी की शपथ खाकर. मोरारजी भाई ने भी 'आत्मकथा' में लिखा है
कि गाँधी जी की हत्या करने वाला राष्ट्रीय स्वयं सेवक संघ था. वे भी अटलजी और
देशमुख के साथ मिल 'गाँधी जी की जय' बोल रहे हैं. बोलिए, जमाना बदला है कि नहीं. अब
आपको पता नहीं चल रहा हो, तो शीर्षासन करके देखिए, वे ठीक दिखायी पड़ जाएँगे.
वैसे मैं उस सरकारी क्षेत्र में घूमते हुए एकदम अनुभव कर रहा हूँ कि जमाना बदल गया
है. थोड़ा अचरज मुझे इस बात का हुआ कि सरकारी क्षेत्र के ये विरोधी सरकार में कैसे
आ गये. लेकिन यह तो दूसरी बात है. यहाँ बात जमाना बदलने की है और इस सरकारी क्षेत्र
में देखिए-मकानों के रंग बदल गये है, खिड़की दरवाजों के पर्दे बदल गये है, पर्दों
के पीछे रहने वाले चेहरे बदल गये हैं. उन चेहरों को ढूँढ़ते हुए चक्कर लगाने वाले
चेहरे भी बदल गये हैं. सिर्फ इन दोनों चेहरों को मिलने से रोकने वाली लाठियाँ और
बन्दूकें नहीं बदली हैं और अब भी पहले की तरह तनी हुई हैं.
मैं इस सरकारी क्षेत्र में गया तो मुख्यमन्त्री की कोठी के गेट पर एक सज्जन ने
टोका-कहिए, आप कब तक राह चलते रहिएगा या आप भी इधर मंजिल की खोज में आये हैं ?
मैंने उनसे कहा-कैसी बात आप कहते है, मैं जिस दिन राह चलना छोड़ दूंगा, उसी दिन से
रहागीर नहीं रह जाऊँगा. राह चलना तो मेरे नाम की सार्थकता है. और सुनिए-'थकता है जब
मुसाफिर मंजिल को ढूँढ़ते हैं.'
गेट पर काफी लोग जमे हुए थे. एक नौजवान भीड़ से निकल कर आगे बढ़ा और बोला-आप लोग
मंजिल की बात क्या करते हैं ? मुझे तो लगता है कि मैं जब मंजिल पर पहुँच गया, तब
अचानक मंजिल गायब हो गयी. फिर उसने अपने माथे के पिछले भाग के बाल उठाकर दिखाते
हुए कहा-देखिए अभी तक घाव नहीं छूटा है, चुनाव में मैंने बोगस वोट दिलवाने में मार
खायी है और तीन दिनों से यहाँ चक्कर लगा रहा हूँ, मुख्यमन्त्री से मुलाकात नहीं
हो पा रही है.
