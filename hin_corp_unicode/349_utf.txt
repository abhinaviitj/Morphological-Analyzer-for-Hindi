<शोचिअल् श्चिएन्चे><फ्हिलोस्प्ह्य्><इस्ह्नुडेव् ऊपड्ह्यय्><ढर्स्हन्><१९८९><आअट्मरम् अन्ड् सोन्स्><ढेल्हि><४८ टो ५५><२१५०><इस्ह्नुडेव् ऊपड्ह्यय्-ढर्स्हन्>

दर्शन का उद्भव और विकास
भारतीय जन-जीवन में ऐसे तत्त्व-चिन्तन की परम्परा का उद्भव कब हुआ? कैसे
हुआ? --इन प्रश्नों का उत्तर देना, कोई निश्चित तिथि-क्रम निर्धारित करना
हँसी-खेल नहीं है. हाँ, हम इतना अवश्य कह सकते हैं कि यह परम्परा अत्यन्त
प्राचीन है. उस समय से चली आ रही है, जिस समय मनुष्य ने अन्तर्जगत् की
गहराई में पैठकर, वाणी द्वारा उसकी व्याख्या करने का प्रयत्न किया था. उस
काल को किसी सुनिश्चित तिथि-विशेष के साथ सम्बद्ध नहीं किया जा सकता.
फिर, भारत की अन्य विविध दार्शनिक पद्धतियों के कालक्रम का निर्धारण भी
तो एक दुस्साहसपूर्ण कार्य है, जिसमें बहुत अधिक सफलता नहीं मिल सकी है.
कारण ऐसी तिथियों के सम्बन्ध में प्रमुख पाश्चात्य गवेषकों और उसके
अनुगामी भारतीय विद्वानों में पर्याप्त मतभेद है. यह मतभेद वर्षों या
दशकों का नहीं है, अपितु सदियों का है और कभी-कभी तो सहस्राब्दियों का
दृष्टिगोचर होता है. सर्वसम्मत और सुनिश्चित मत किसी का भी नहीं. भविष्य
में कभी किसी का हो सकता भी नहीं. इन अन्वेषणों का आधार जो दुर्बल है,
इसलिए. अमुक ग्रंथ अथवा अमुक साहित्य का अमुक अंग, अमुक ग्रंथ अथवा अमुक
साहित्य के अमुक अंग से पुरातन है-- ऐसे दुर्बल आधारों को खोज का विषय
चुनना किसी भी प्रकार उचित नहीं है. इस तरह तो हम सत्य से और भी दूर हो
जाते हैं.
बचाव के लिए कहा जाएगा--जब भारतीय विद्वानों में इतिहास लिखने की बुद्धि
का सर्वथा अभाव था--फलस्वरूप उन्होंने प्रामाणिक इतिहास-ग्रंथ लिखकर
हमारा पथ प्रशस्त नहीं किया है तब हम इन आधारों को अपनी खोज का विषय नहीं
बनायें, तो किन आधारों को बनायें?
उत्तर में हमारा कहना है कि चाहे दर्शन के इतिहास का प्रश्न हो अथवा
साहित्य के किसी अन्य अंग के इतिहास का या संस्कृति का ही--इतिहास सभी का
लिखा गया है. हाँ, निश्चित तिथिक्रम के विषय में उल्लेख नहीं किया गया
है. इसकी आवश्यकता ही नहीं समझी गई. कहीं-कहीं किया भी गया है. लेकिन सब
कुछ संक्षेप में है, संकेत में है. क्योंकि केवल सौ-दो सौ या हजार-दो
हजार वर्ष का इतिहास तो भारतीय विद्वानों को लिखना नहीं था, लाखों वर्षो
का लिखना था. फिर, विषय भी कोई एक नहीं था. सभी क्षेत्रों में समान
उन्नति करने से सभी क्षेत्रों के उद्भव और विकास के सम्बन्ध में
कुछ-न-कुछ लिखने का प्रश्न था. अत: संक्षेप रूप में ही सब कुछ लिखा जा
सकता था और लिखा भी गया.
इतने लम्बे काल का विस्तृत इतिहास शायद इस दृष्टि से भी न लिखा गया हो कि
वह व्यर्थ का बोझ तो अवश्य बन जाता, लेकिन लाभ कुछ नहीं देता. जिन
जातियों का इतिहास केवल सौ-दो सौ या हजार-दो हजार वर्षों का है, उनके
विस्तृत इतिहास-ग्रंथ ही भला क्या लाभ दे रहे हैं? वे व्यर्थ का बोझ ही
तो हैं. लाइब्रेरियों में उनके वॉल्यूम के वॉल्यूम सजे रखे रहते हैं,
किन्तु कोई-कोई ही उन्हें उनके स्थान से बाहर निकाल कर देखता है. देखता
है, पुन: यथास्थान रख देता है. कभी-कभी तो उन पर महीनों की गर्द जम जाती
है. इसलिए ही हम ऐसे विस्तृत इतिहास-~ग्रन्थों को व्यर्थ का बोझ मान रहे
हैं और विश्वासपूर्वक कह सकते हैं कि उन्हें लाखों में कोई एक महानुभाव
ही, आद्योपान्त पढ़ने का कष्ट उठाता है--सब नहीं. ऐसा विस्तृत
इतिहास-ग्रन्थ शायद लिखा भी गया हो, लेकिन महाभारत वनपर्व (१८७१३७) में
वर्णित जल-प्लावन में अथवा उन अन्य युगान्तर-प्रलयों में, जो
ज्योतिषशास्त्रानुसार प्रलय नक्षत्रों के एक रेखा में आने पर होती हैं,
क्या कुछ विनाश को प्राप्त हुआ होगा--कहना कठिन है. फिर मुसलमानी
राज्यकाल में भारत के प्राचीन ग्रन्थों को जलाने का भी तो भरसक प्रयत्न
किया गया है. संभव है, उस समय अग्नि की भेंट चढ़ा दिया गया हो.
जो कुछ भी हो, शोधार्थी यह न समझ लें, जैसा साधारणतया आजकल एक
विश्वास-सा ही बन गया है कि भारतीय विद्वानों में इतिहास लिखने की
बुद्धि का सर्वथा अभाव रहा है. उनमें इतिहास लिखने की बुद्धि तो थी,
परन्तु उसे प्रकट करने का उन्हें अवसर नहीं मिल सका और यदि मिला भी, तो
ग्रन्थ लुप्त हो गये. यदि भारतीयों में सचमुच ऐतिहासिक बुद्धि का अभाव
होता, तो परतर शतियों में लिखे गये शिलालेखों, अभिलेखों अथवा
इतिहास-सम्बन्धी ग्रन्थों में भी उसे प्रमाणित होते देखा जाता. लेकिन ऐसा
बिल्कुल भी नहीं पाया जाता. अत: सिद्ध यही होता है कि `भारतीय विद्वानों
में इतिहस लिखने की बुद्धि का सर्वथा अभाव' कहना अनुचित तो है ही, असत्य
भाषण भी है. हाँ, इतिहास-ग्रन्थ लुप्त अवश्य हो गये हैं. यहाँ हमें यह भी
नहीं भूलना चाहिए कि ग्रन्थकार स्वयं भी अज्ञात बने रहना चाहते थे.
उन्होंने अपने ग्रन्थों में अपना परिचय कहीं नहीं दिया है, सन्-सम्वत् तो
लिखते क्या? अब क्या मालूम-- गौतम, कपिल, व्यास आदि उपाधियाँ मात्र ही
हों; दर्शनकारों का नाम न हों. इस विषय में प्रसंगवशात् किसी ने स्वामी
विवेकानन्द से कहा भी था कि, भारत के किसी प्राचीन ग्रंथकार का नाम ढूँढ
निकालना बहुत कठिन है."
स्वामी विवेकानन्द ने तत्क्षण उत्तर दिया था. कहा था, "यही तो भारत का
स्वभावसिद्ध धर्म है." "कैसे?"
"भारत के लेखक आजकल के उन लेखकों जैसे नहीं थे--जो उनके ग्रन्थों से ९०
फीसदी भाव उड़ा लेते हैं, जबकि उनका अपना, ग्रन्थ में केवल दशमांश ही
होता है. इस पर भी ग्रन्थारम्भ में भूमिका लिखते हुए वे यह कहते नहीं
चूकते कि इन मत-मतान्तरों का पूरा दायित्व उनके ऊपर है. लेकिन मनुष्यजाति
के ह्रदय में उच्च भाव भरने वाले वे महामनीषि-गण ग्रन्थों की रचना करके
ही संतुष्ट थे. उन्होंने अपने ग्रन्थों में अपना नाम तक नहीं दिया और
अपने ग्रन्थ समाज को सौंप कर वे शांतिपूर्वक इस संसार से चल बसे. हमारे
दर्शनकारों या पुराणकारों के विषय में कौन क्या जानता है? बस, वे सभी आज
व्यास, कपिल आदि उपाधियों ही से परिचित हैं. देखा जाए, तो वे ही
श्रीकृष्ण के योग्य सपूत हैं, गीता के यथार्थ अनुयायी हैं और उन्होंने ही
भगवान् उपदेश का पालन करके दिखलाया है.
तात्पर्य यह है कि व्यक्तिगत अहंभाव के निरोध का जितना अभ्यास भारतीय
विचारकों ने किया है, उसका उदाहरण अन्यत्र विश्व-इतिहास में नितांत
दुर्लभ है. यही कारण है कि उपनिषदों ने हमें उच्चतम ज्ञान दिया है,
परन्तु उनके सम्पादकों ने एक भी तो पंक्ति अपने व्यक्तिगत जीवन के
सम्बन्ध में कहीं भी नहीं लिख छोड़ी है. इनके अतिरिक्त अन्य दर्शनकारों
के विषय में भी हम इसी कारण से कोई निश्चित अनुमान नहीं लगा सकते,
काल-क्रम-इतिहास लिखना तो एक बहुत दूर की बात है.
इन परिस्थितियों में क्या किया जाए? भारतीय जन-जीवन में तत्त्व-चिन्तन की
परम्परा का इतिहास किस प्रकार लिपिबद्ध किया जाए?
इन प्रश्नों के उत्तर में हमारा प्रश्न है कि यदि भारतीय तत्त्व-~चिन्तन
की परम्परा का इतिहास एक निश्चित तिथि-क्रम के रूप में हमें अनुपलब्ध है,
तो दुर्बल आधारों पर गलत-सलत मत उपस्थित कर पूर्व को पश्चात् और पश्चात्
को पूर्व कर देना क्या ठीक है? हमें आम खाने हैं या आम के पेड़ गिनने
हैं? निराधार तर्कों का आश्रय ले पृष्ठ-के-पृष्ठ लिख कर क्या हम वही
प्रयत्न नहीं कर रहे हैं, जिससे बच ही इस देश के मनीषी भारतीय
तत्त्व-चिन्तन की परम्परा को जन्म देने में सफल हो सके थे. यदि वे भी
इतिहास लिखने के फेर में ग्रन्थों पर ग्रन्थ लिखने का प्रयत्न करते रहते,
तो तत्त्व-चिन्तन के लिए उन्हें समय कहाँ मिलता? फलत: दर्शन-ग्रन्थों का
जन्म कैसे होता? सूत्रों पर भाष्य कैसे लिखे जाते, जिनके अभाव में हम आज
सूत्रों का अर्थ भी नहीं समझ सकते थे? लेकिन आम खाने के बजाय आज प्रयत्न
हो रहा है--केवल पेड़ गिनने का. जो बुद्धि मानव-कल्याण के लिए
तत्त्व-~चिन्तन की परम्परा में योग देने वाली होनी चाहिए थी, वह बुद्धि
केवल दुर्बल आधारों पर इतिहास लिखने के लिए प्रयोग में लाई जा रही है.
पृष्ठ पर पृष्ठ, ग्रन्थ पर ग्रन्थ लिखे जाते हैं औ र छपकर लाइब्रेरियों
के खानों में सुशोभित हो जाते हैं तथा लिखने वालों को डॉक्टरेट की उपाधि
मिल जाती है. इन लाइब्रेरियों में रखी पुस्तकों की उपयोगिता क्या है? बस
इतनी ही कि कोई अन्य डॉक्टरेट की उपाधि लेने की इच्छा रखने वाला
महीनों-वर्षो में, एक अन्य ग्रन्थ लाइब्रेरी में बढ़ाने के लिए, उससे
सहायता-भर ले ले.
यह सब क्या है? क्या इस प्रकार मानव-कल्याण के लिए तत्त्व-~चिन्तन का
कार्य हो रहा है?
यह सब बन्द होना चाहिए. भारतीय इतिहास-ग्रन्थ यदि आज लुप्त हो गये हैं,
तो इसका मतलब यह नहीं होना चाहिए कि हम दुर्बल आधारों और तर्कों के आश्रय
से नवीन विकृत इतिहास की परिपाटी को जन्म दे दें. जो कुछ हुआ, सो हुआ.
अभी भी पेड़ गिनने में ही लगे रहने से हम स्वयं तो आम खाने से वंचित
रहेंगे ही, साथ ही भूमण्डल के उस मानवरूपी बालक को भी-- जो स्वयं वृक्ष
पर चढ़ आम तोड़कर नहीं खा सकता, फलस्वरूप ललचाई नजरों से हमारी ओर देख
रहा है--आम खाने से वंचित रखेंगे. क्या ऐसी स्थिति में हमारा विद्वान्
होना, बड़ा होना, व्यर्थ सिद्ध नहीं होगा?
इस पक्ष के सामने रखकर प्रस्तुत शोध-ग्रन्थ का श्रीगणेश किया गया है और
आगे भारतीय परम्पराओं के अनुसार समस्त काल-~निर्धारण करने का यथासम्भव
प्रयत्न किया गया है. हाँ, शोधार्थियों की ज्ञान-वृद्धि के लिए यथास्थान
प्रमुख प्राच्य और पाश्चात्य विद्वानों द्वारा निर्धारित मतों का संकलन
अवश्य कर दिया गया है.
इसके अतिरिक्त, दर्शन के उद्भव के विषय में प्रसंगवश पहले कहा ही जा चुका
है कि इसकी अविच्छिन्न परम्परा का उद्भव उस समय हुआ था, जिस समय मनुष्य
ने अन्तर्जगत् की गहराई में भलीभाँति पैठ कर वाणी द्वारा उसकी व्याख्या
करने का प्रयत्न किया था; क्योंकि "ऋग्वेद में ही दार्शनिक प्रवृत्ति का
विकास स्पष्टत: दिखलाई पड़ता है." इसी वजह से यह आवश्यक हो जाता है कि
भारतीय दर्शन को समझने के लिए हम उसका अध्ययन वेदों से प्रारंभ करें. उन
वेदों से, जो ईश्वरीय ज्ञान है और जिसकी प्राप्ति ऋषियों को तब हुई थी,
जब बहि:प्रकृति के क्षेत्र में सनातन सुख व शान्ति की खोज के लिए,
इतस्तत: सर्वत्र भटक कर, अन्त:प्रकृति के अन्वेषणार्थ प्रवृत्त हुए थे.
इसीलिए ऋषि मन्त्रद्रष्टा कहलाए, मन्त्रस्रष्टा नहीं.
इस ईश्वरीय ज्ञान ने ऋषियों के समक्ष अनेक रहस्यों का उद्घाटन किया,
उनके अज्ञान-तम को छिन्न-भिन्न किया और इससे ही प्रेरित होकर ऋषियों ने
बहुविध देवी-देवताओं की कल्पना की, उनकी प्रार्थना-उपासना के लिए बहुविध
यज्ञ-याग-पद्धतियों को जन्म दिया. इस पर भी यह वस्तुत: बहुदेववाद नहीं
था, जैसी कि आज हर एक की धारणा बन गई है. वैदिक ऋषियों ने इन भिन्न-भिन्न
देवी-देवताओं को पृथक-पृथक करके कभी नहीं माना-पूजा. प्रत्युत वे इन्हें
एक मूल तत्त्व की विभिन्न शक्तियों के रूप में ही मानते-पूजते थे. उसके
अनुसार वैसे सब कुछ गक ही था. तभी वे इस परम सत्य ईश्वरीय वाणी को जन-जन
तक पहुँचाने के लिए उद्घोष करते हैं--एकं सद्विप्रा: बहुधा वदन्ति. इस एक
की व्याख्या के लिए ही बाद में उसका समस्त औप-~निषद ज्ञान प्रवृत्त हुआ
भी.
"लेकिन जनसाधारण में हर एक तो ब्रह्मज्ञान प्राप्त कर ब्रह्म-~दर्शन करने
की अधिकारी हो नहीं सकता. हो भी सकता है, किन्तु अधिकारी बनने के लिए जो
कुछ करना पड़ता है, वह सब करना आसान नहीं है. गृहस्थी के लिए तो और भी
सरल नहीं है. अत: जोर-जबर्दस्ती कर उन्हें ब्रह्मज्ञान के लिए प्रवृत्त
किया भी गया तो कहीं ऐसा न हो कि वे न तो ब्रह्मज्ञान प्राप्त कर
ब्रह्मदर्शन अर्थात् सनातन सुख व शान्ति प्राप्त करने में सफल हो सकें और
न पार-~लौकिक अथवा ऐहलौकिक सुख व शान्ति प्राप्त करने में ही सफल हो
सकें, जो सनातन न सही परन्तु कुछ काल के लिए अवश्य है. ठीक त्रिशंकु के
समान न तो ऊपर जा सकें और न नीचे आ सकें, बीच में ही लटकते रह
जाएँ."--यही सब सोच-विचार कर ऋषियों ने उस समय यज्ञ-यागों पर ही अधिक जोर
दिया. अपनी दृष्टि में--आत्मज्ञान के द्वारा सुसम्पन्न ब्रह्मदर्शन और
यज्ञादि के द्वारा सुसम्पन्न धर्मोपार्जन--इन दोनों में ब्रह्मदर्शन ही
मान्य व श्रेष्ठ होने पर भी उन्होंने मानव के कल्याणार्थ कुछ कम श्रेष्ठ
धर्मोपार्जन का ही उपदेश दिया, जिससे मृत्यु के बाद उच्चलोकों की
प्राप्ति हो सकती थी और ब्रह्मविद्या प्राप्त करने के लिए अधिकारी बना
जा सकता था.
इस प्रकार यज्ञ-योग-पद्धतियों को जन्म देकर, उन्होंने सीधे ब्रह्म-दर्शन
को उत्सुक मानव के लिए ब्रह्मज्ञान के सुन्दर पथ को भी प्रशस्त किया.
फलस्वरूप कर्मकांड-मंत्रों के द्रष्टा होने के कारण ऋषि
प्रवृत्ति-धर्मानुयायी भी कहलाये और ज्ञानकाण्ड-मंत्रों के द्रष्टा होने
के निवृत्ति-धर्मानुयायी भी कहलाए.
विद्वान् विंटरनिट्ज का अनुमान है, "जब ब्राह्मण लोग यज्ञ-~यागादि के
निरर्थक शास्त्र में प्रवृत्त थे, तब अन्य लोग उन महान् प्रश्नों के
विचार में लगे थे, जिनका पीछे उपनिषदों में इतनी उत्तमता के साथ विचार
हुआ है." मैकडॉनल महोदय के अनुसार, "उपनिषद् यद्यपि ब्राह्मण-ग्रन्थों के
ही भाग हैं, क्योंकि वे उन्हीं के ज्ञानकाण्ड का विस्तृत रूप है; तथापि
उनके द्वारा एक नये ही धर्म का प्रतिपादन हुआ है जो वैदिक कर्मकाण्ड या
व्यवहार के सर्वथा विरुद्ध है." ये दोनों ही विचार अयुक्तियुक्त हैं.
सत्य इसके विपरीत यह है कि वैदिक ऋषियों ने जहाँ कर्मकाण्ड का संपादन
स्वर्ग-प्राप्ति के इच्छुक व्यक्तियों के लिए किया था, वहाँ ज्ञानकाण्ड
का संपादन उन्होंने मोक्षप्राप्ति के इच्छुक व्यक्तियों के लिए किया था.
इनमें कर्मकाण्ड तो अपने में इतना ही पूर्ण था कि उससे स्वार्गादि लोकों
की प्राप्ति हो सके, परन्तु ज्ञानकांड परमलक्ष्य की प्राप्ति कराने वाला
होने से अपने-आप में किंचिदपि पूर्ण नहीं था, उसे कर्मकांड के सहारे की
आवश्यकता थी. सहारे की आव-~श्यकता इसलिए थी कि ऋषियों ने ब्रह्मविद्या
प्राप्त करने का अधिकार प्राप्त करने के लिए भी कर्मकांड-सम्बन्धी मंत्रिं का दर्शन किया था. ठीक वैसे ही,
जैसे सबसे ऊपर चढ़ने के लिए उसके बीच की सभी सीढ़ियाँ चढ़नी पड़ती हैं.
मनुष्य एकदम छलाँग मारकर ऊपर नहीं चढ़ जाता. लेकिन यदि केवल दूसरों,
तीसरी या चौथी सीढ़ी पर ही चढ़ने से हमारा काम हो सकता है, तो यह आवश्यक
नहीं है कि हम सबसे ऊपर चढ़ें ही. आवश्यकतानुसार दूसरी, तीसरी , चौथी
सीढ़ी पर क्रमश: चढ़ने से ही हमारा काम चल सकता है. हाँ, यदि कोई
पूर्व-~जन्मों के अभ्यास से इस अवस्था को प्राप्त हो गया है कि सीधे
ज्ञान-~काण्ड के द्वारा अपने लक्ष्य की प्राप्ति में सफल हो सकता है तब
और बात है. अन्यथा कर्मकांड का आश्रय मनुष्य को लेना ही पड़ेगा. इसी-~लिए
उपनिषद् कहीं भी कर्मविधियों के महत्त्व से इन्कार नहीं करती हैं. उनका
तो कहना है, "बुद्धिमान ऋषियों ने जिन अग्निहोत्रादि कर्मों को देखा, वे
सत्य हैं. जैसी कि वैदिक कर्मकांड की फलश्रुति है कि इन कर्मों के आचरण
से स्वर्ग की प्राप्ति होती है वैसे ही उपनिषदों का भी स्पष्ट विधान है,
"जो लोग इष्टापूर्तरूप कर्ममार्ग का अवलम्बन करते हैं, वे चन्द्रलोक
(स्वर्ग का ही एक भेद) पर विजय प्राप्त करते ह ऐं." अन्यत्र पुन: कहा गया
है, "जो पुरुष इन देदीप्यमान अग्नि-~शिखाओं में यथासमय आहुतियाँ देता हुआ
अग्निहोत्रादि कर्म का आचरण करता है, उसे ये सूर्य की किरणें वहाँ ले
जाती हैं, जहाँ देवाधि-~पति इन्द्र अधिष्ठान करता है." फिर, उपनिषदें यह
भी कहती हैं, `देवों और पितरों के लिए यज्ञ करने में कभी प्रमाद न करना."
अत: वैदिक कर्मकांड का महत्त्व ज्ञानकांड की दृष्टि में कम बिल्कुल नहीं
है. उसके अनुसार, "ब्रह्मविद्या कहनी भी उन्हीं से चाहिए, जो अधिकारी
क्रियावान्, श्रोत्रिय, ब्रह्मनिष्ठ, स्वयं श्रद्धापूर्वक एकर्षि नामक
अग्नि में हवन करने वाला और विधिपूर्वक शिरोव्रत (वैदिक यज्ञ) का
अनुष्ठान करने वाला हो."
