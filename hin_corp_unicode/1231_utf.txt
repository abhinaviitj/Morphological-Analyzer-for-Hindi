<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><भिल्ल, शुरेन्ड्र खुमर्><अडि फुन्जबि ःइन्डु ःअट्हि  ऊट्हयेन्><१९८६><ढिन्-ठिमेस् औङ् ईन्डिअ><णेत् ढेल्हि><११-१३><२०७०><भिल्ल,स्क्-अडि फुन्जबि ःइन्डु ःअट्हि  ऊट्हय्>

२८ अप्रैल को अमृतसर के दुर्गियाना मंदिर से एक नौजवान मत्था टेककर वापस अपने घर जा रहा था कि अचानक खुली सड़क पर एक कार रुकी और उसमें से धड़ाधड़ गोलियां चलने लगीं.
इससे पहले कि नौजवान के चार अंगरक्षक जवाबी गोली चलायें आक्रमणकारी कार में वहां से गायब हो गये.
इस आक्रमण में एक अंगरक्षक की मृत्यु हो गयी और तीन घायल हो गये.
नौजवान साफ बच गया क्योंकि गोलियों की बौछार होते ही वह जमीन पर लेट गया था और मौका पाते ही घटनास्थल से भाग गया.
यह नौजवान था सुरेंद्र कुमार बिल्ला, जो कि पंजाब में नवगठित संगठन राष्ट्रीय हिंदू संगठन के अध्यक्ष हैं.
बिल्ला कई बार अखबारों की सुर्खियों का विषय रहे हैं, क्योंकि अमृतसर में शिवसेना के अतिरिक्त उनका संगठन आंतकवादी गतिविधियों के विरोध में उभर कर आया है.
पांचवी बार पकड़े जाने के बाद अब सुरेंद्र कुमार बिल्ला कुंभमेले में कथित उत्तेजक भाषण देने के मामले में जमानत पर रिहा हुए हैं.
दिल्ली हिंदू मंच के प्रदर्शन में भाग लेने के लिए आये हुए सुरेंद्र कुमार बिल्ला के साथ दिनमान की बातचीत पंजाब में हिंदू संगठनों की सोच और आसंकाओं का एक चित्र प्रस्तुत करती है.
२८ अप्रैल को जब आप पर हमला हुआ तो क्या पुलिस ने आक्रमणकारियों को पहचानने या पकड़ने में कोई कार्रवाई की है?कार्रवाई का सवाल ही नहीं पैदा होता.
मेरे पास सी.
आर.
पी.
के चार अंगरक्षक थे.
उनमें से एक इस आक्रमण में मारा गया.
हत्या की रपट दूसरे सिपाहियों ने पुलिस में दर्ज करायी.
मगर जिस आदमी को मारने का प्रयास किया गया था उससे आज तक न तो पुलिस ने संपर्क किया न कभी कोई बयान लिया गया.
मुझे लगा कि यह मेरा नैतिक दायित्व है कि मैं मृत अंगरक्षक के दाह संस्कार में शामिल हो जाऊं.
श्मशान घाट पर पुलिस के एक वरिष्ठ अधिकारी ने व्यंग्य किया; हम तो सुनते थे कि तुम बहुत बहादुर आदमी हो.
बड़ी चर्चा है तुम्हारी अमृतसर में.
तुम्हें आतंकवादियों की गोली खानी ही चाहिए थी.
पुलिस के इरादों का इससे बड़ा क्या सबूत मिल सकता है कि उन्हें उस फिएट कार का नंबर भी बता दिया गया था जिसमें आक्रमणकारी आये (पी.
जे.
डब्ल्यू ५५०९) मगर कार्रवाई होनी नहीं थी नहीं हुई.
पंजाब से भागने वाले हिंदुओं की संख्या के बारे में.
अलग अलग बयान जारी किये गये हैं.
आपके अपने दोनों के अनुसार कितने लोग पंजाब से भाग गये होंगे?पंजाब में १२,५०० गांव हैं, जिनमें से ६००० गांव से कोई न कोई परिवार घर छोड़कर चला गया.
यह प्रक्रिया कुछ जिलों में अधिक है, कुछ में कम.
फिर भी मेरा अनुमान है कि लगभग ५० हजार लोग अपना घर छोड़कर भाग गये हैं.
क्या इसका कोई प्रमाण है?प्रत्यक्ष को प्रमाण की आवश्यकता ही क्या.
हमारे पास सभी गांव के उन परिवारों का विवरण मौजूद है जो आतंक के कारण भागे हैं.
अमृतसर में ही कई शरणार्थी शिविर इन लोगों से भरे पड़े हैं.
हमारा संगठन पंजाब भर में ऐसे दस शरणार्थी शिविर चला रहा है जिनमें हम शरणार्थियों को भोजन देते हैं और यदि जरूरत हुई तो चिकित्सा संबंधी सहायता भी प्रदान करते हैं.
सैकड़ों परिवार तो राज्य के बाहर स्थायी रूप से चले गये हैं.
आपके दिल्ली में ही कई सौ परिवारों ने शरण ली है.
इनमें से कुछ परिवारों ने अपना व्यापार भी स्थानांतरित किया है.
क्या इस बात की कोशिश नहीं की जानी चाहिए कि ये परिवार फिर से वापस अपने घरों को चले जायें और पलायन की यह प्रक्रिया बंद हो?कहना आसान है.
किस आश्वासन पर इन्हें वापस भेजने के लिए प्रेरित किया जायेगा? खतरा आतंकवादियों से ही नहीं पंजाब पुलिस से भी तो है.
राज्य छोड़ने वाले परिवारों का पहला समूह हरियाणा में करनाल चला गया.
जब राष्ट्रीय समाचारपत्रों में खबरें छपीं तो पंजाब के एक मंत्री वित्तआयुक्त के साथ वहां पहुंचे.
लोगों को समझाया कि उन्हें वापस पंजाब आना चाहिए.
मैं उस समय वहां मौजूद था.
उन्होंने मुझ से भी अनुरोध किया कि मैं अपना प्रभाव इस्तेमाल करके लोगों को वापस जाने के लिए प्रेरित करूं.
मगर मैंने मंत्री महोदय को अपनी असमर्थता बताते हुए कहा कि मैं उन्हें संरक्षण नहीं दे सकता और पंजाब पुलिस और प्रशासन के वर्तमान रवैये को देख कर आपका आश्वासन भी कोई काम नहीं करेगा.
इस बीच हरियाणा के काफी लोग वहां इकट्ठे हो गये थे.
उनकी मंत्री से कहासुनी भी हुई और मंत्री महोदय बिना किसी उपलब्धि के वापस चले गये.
लगता है आपको पंजाब पुलिस पर बिल्कुल कोई विश्वास नहीं है.
यदि मैं केवल अपने अनुभव के आधार पर कहता तो आपको शंका करने का पूरा अधिकार था मगर यह उन शरणार्थियों से पूछिए जो अपना घरबार छोड़कर चले गये हैं.
मेरा तो यह आरोप है कि पंजाब में हत्या और लूटपाट की जितनी घटनाएं होती हैं उनमें ७०-७५ प्रतिशत में पंजाब पुलिस का प्रत्यक्ष या परोक्ष हाथ होता है.
पंजाब के पुलिस थानों में आतंकवादियों के कार्यक्रम बनते हों या न बनते हों अनेक पुलिस अफसरों के घरों में जरूर बनते हैं.
यदि केंद्रीय सरकार इस सिलसिले में किसी गैरपंजाबी न्यायाधीश से निष्पक्ष जांच कराये तो मेरी बात सत्य सिद्ध हो जायेगी.पंजाब पुलिस के पक्षपात और अपराधपूर्ण रवैये के सिलसिले में कौन से ऐसे तथ्य हैं जो आपके विश्वास की पुष्टि करते हैं?अगर आतंकवादी पीले रंग की पुलिस मोटरसाइकिल पर सवार होकर आक्रमण करें.
अगर भूतपूर्व पुलिस अधिकारी हत्या के आरोप में पकड़े जायें, अगर कर्फ्यू ग्रस्त क्षेत्र में आतंकवादी बिना रोकटोक के आकर लूटमार करें तो आप क्या नतीजा निकालेंगे? ऐसे कितने ही उदाहरण हैं जहां आक्रमण की सूचना के घंटों बाद तक पुलिस घटनास्थल पर आती ही नहीं और यदि अनायास कोई उपद्रवी या आतंकवादी गिरफ्तार हो भी जाये तो भी इसका कोई आश्वासन नहीं है कि वह गिरफ्तार रहेगा.
जहां आतंकवादी सी.
आर.
पी.
या सीमा सुरक्षा बल के हाथ लग जाते हैं वहां तो कुछ कार्रवाई होती है.
आतंकवादियों के पकड़े जाने के जो समाचार आप अखबारों में पढ़ते हैं वे तो आटे में नमक के बराबर हैं.
सफल गिरफ्तारी केवल वहीं होती हैं जहां पुलिस के सर्वोच्च अधिकारी घटना में रूचि लें.
मगर ऐसा कितनी बार होता है?कानून-व्यवस्था को सुधारने के लिए आपका क्या सुझाव है?हमने प्रधानमंत्री को एक ज्ञापन दिया है, जिसमें हमने मांग की है कि पंजाब के उन जिलों में सेना बुलायी जाये जहां आतंकवादियों का ज्यादा जोर है.
तात्कालिक रूप से केंद्रीय सुरक्षा बलों को स्वतंत्र रूप से कार्रवाई करने की इजाजत दी जानी जाहिए.
इस समय वे पंजाब पुलिस कानुन-व्यवस्था कभी भी संभाल नहीं सकती.
बिल्ली से दही की रखवाली नहीं करायी जा सकती.
हमारी मांग है कि पंजाब पुलिस को विघटित कर दिया जाये और सभी कर्मचारियों को अन्य राज्यों में स्थानांतरित कर दिया जाये, क्योंकि जब तक उनके पास अधिकार और हथियार है वे आतंकवादियों से कम खतरनाक नहीं.
हाल ही में पंजाब में कई हिंदू संगठन बन गये हैं.
इनकी क्या भूमिका है?ये संगठन आत्मरक्षा की छटपटाहट है.
पुलिस और प्रशासन से निराश होकर ही ऐसे संगठनों की आवश्यकता पड़ी है.
मगर पंजाब के ये हिंदू संगठन आतंकवादी संगठन नहीं है.
हम किसी को मारना नहीं चाहते.
अपने आप को मरने से बचाना चहाते हैं.
इस समय हमारी प्रमुख भूमिका यह है कि पंजाब में हो रहे अत्याचार की जानकारी पूरे देश को दें.
आतंकित लोगों की जहां तक हो सकती है, मदद करें.
मान लीजिए कि आपकी ये मांगें स्वीकार नहीं की जातीं और आतंकवादी गतिविधियां बदस्तूर जारी रहती हैं तो आप आत्मरक्षा के लिए क्या करेंगे?इस समय हम यह मानते हैं कि हिंदू और सिख एक ही संप्रदाय हैं.
दोनों के बीच अभी भी बेटी और रोटी का संबंध है.
मगर कब तक इकतरफा उदारता चलायी जा सकती है? अपनी रक्षा स्वयं करने के लिए जरूरत पड़ी तो हम संगठित हो जायेंगे और हमें विश्वास है कि एक बार यदि हम निश्चय कर लें कि हमें स्वयं कुछ करना है तो आतंकवादियों को पर्याप्त शक्ति के साथ हम जवाब दे सकते हैं.
क्या इसके लिए आपके पास हथियार है? कोई समरनीति है?यह सही है कि जितने भी संगठन आज पंजाब में है उनको स्थानीय आवश्यकताओं के अनुसार स्थानीय लोगों ने बनाया है.
किसी का कार्यक्षेत्र एक मोहल्ला है-तो किसी का एक शहर है.
दो तीन संगठन राज्य के विभिन्न क्षेत्रों में एक साथ सक्रिय हैं.
शुरू शुरू में इनके बीच में कोई तालमेल नहीं था.
मगर अब तालमेल की आवश्यकता महसूस होने लगी है.
दिल्ली के प्रदर्शन में मैं मौजूद था.
क्या यह इस बात का प्रमाण नहीं है कि तालमेल की शुरुआत हो गयी है.रही बात हथियारों की मैं फिर कहना चाहता हूं कि हम हथियार नहीं उठाना चाहते.
हथियार हमारे पास हैं भी नहीं.
मगर यदि मजबूर किया गया तो पंजाब के हिंदू हथियार उठायेंगे और इसका पूरा उत्तरदायित्व पंजाब और केंद्रीय सरकारों पर होगा.
मान लीजिये कि कभी हथियार उठाना पड़े तो आपके पास हथियार प्राप्त करने का कोई स्रोत है?इस प्रश्न पर हमने अभी सोचा ही नहीं, क्योंकि यह हमारी तात्कालिक योजना का हिस्सा नहीं है.
आतंकवादियों की तरह हमारे पास कोई विदेशी स्रोत नहीं है.
उनके हथियार या तो पुलिस उपलब्ध कराती है या तस्कर.
पंजाब में तस्करी का धंधा बड़े ऊंचे पैमाने पर होता है, जिसमें वरिष्ठ अधिकारी और मंत्री तक जुड़े हुए हैं.
हम पाकिस्तान जाकर हथियार नहीं मांग सकते.
मगर विवशता में यदि पंजाब के हिंदुओं को हथियारों की जरूरत पड़ेगी तो उन्हें तस्करों और पंजाब पुलिस का मुंह नहीं देखना पड़ेगा.
आखिरकार हम अकेले नहीं.
पूरे देश की जनता हमारे साथ है.
क्या आप मानते हैं कि सरकार की नीतियां पंजाब में हिंदुओं और सिखों को मोर्चेबंदी करने के लिए मजबूर कर रही हैं?अत्यंत दुख के साथ मुझे कहना पड़ता है कि सरकार की अनिश्चय से भरी नीतियां पंजाब की त्रासदी को और गहरा करने में मदद करेंगी.
शायद आप यह जानते होंगे कि पंजाब के अनेक बड़े शहरों में हिंदुओं का बहुमत है, अमृतसर में भी.
मेरी प्रधानमंत्री राजीव गांधी और पूरे भारतीय राष्ट्र से अनुरोध है कि वह समय रहते पंजाब को बचायें, अन्यथा वह समय दूर नहीं जबकि पंजाब के हर शहर में सशस्त्र मोर्चा लगेगा, हर कस्बा किला बनेगा.
हम उस दिन के इच्छुक नहीं हैं और हर संभव कोशिश करेंगे कि वह मनहूस घड़ी न आये.
२१ जून को लाल किले के सामने केसरी झंडों और केसरी टोपियों की बाढ़ आ गयी थी.
हिंदू मंच के युवक आवेश और उत्तेजना की स्थिति में नारे लगा रहे थे.
उनके रोष का कारण पंजाब सरकार और आतंकवादी तो थे ही.
भारत सरकार भी थी.
दिल्ली के हिंदू मंच के नेतृत्व में २१ जून को एक जुलूस लाल किले के मैदान से पुरानी दिल्ली के बाजारों से होकर नयी दिल्ली स्थित मिंटो पुल के पास शिवाजी की प्रतिमा तक ले जाने की योजना बनायी गयी थी.
आरंभ में दिल्ली प्रशासन ने जुलूस के लिए अनुमति दी मगर दो दिन पहले आयोजकों को बता दिया गया कि शहर में धारा १४४ लागू कर दी गयी है, इसलिए जुलूस नहीं निकल सकता.
अत: मंच के नेताओं ने निषेधाज्ञा तोड़ने का फैसला किया.
लगभग दो हजार युवकों का यह समूह सामान्य राजनैतिक प्रदर्शनकारियों से कई मायने में भिन्न था.
इसमें अधिसंख्य की आयु २० से ३० वर्ष के बीच की थी और सबके सब एक आवेश में झूम रहे थे.
सामान्य प्रदर्शनों से यह भिन्न नजारा था.
कई युवकों के हाथ में त्रिशूल थे और अधिसंख्य नौजवानों की कमर में भी छोटे-छोटे त्रिशूल बंधे हुए थे.
नारों के बीच एक दो तलवारें भी हवा में उछल रही थीं.
एक युवक के शब्दों में यह शस्त्र आत्मरक्षा का प्रतीक है, जिससे समाज में खोया हुआ आत्मविश्वास जाग उठेगा.
इस तर्क की पुष्टि में जैसे एक नारा गूंजा `अपनी रक्षा आप करेंगे'.
लगभग पांच बजे जुलूस मैदान से बाहर जाने लगा तो पुलिस ने अपना घेरा तंग करना आरंभ कर दिया.
घुड़सवार सिपाहियों ने धावा बोला मगर युवकों की भीड़ बेकाबू हो चुकी थी.
लाल किले के सामने ऊंची दीवार को फांद कर युवक मुख्य सड़क पर आ चुके थे और यहीं पुलिस के साथ उनकी मुठभेड़ हो गयी.
स्थिति और गंभीर हो सकती थी यदि आयोजकों ने कार्यकर्त्ताओं को नियंत्रित करके गिरफ्तारियां देने का फैसला न किया होता.
प्रदर्शन यूं तो हिंदू मंच ने आयोजित किया था मगर उसमें पंजाब के कई नवगठित हिंदू संगठनों के प्रतिनिधियों ने भी हिस्सा लिया.
इस प्रकार यह प्रदर्शन आतंकवाद और कथित हिंदू विरोधी भावनाओं के विरुद्ध बने अनेक संगठनों के बीच तालमेल का शायद पहला अवसर था.
