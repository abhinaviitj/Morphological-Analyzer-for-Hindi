<शोचिअल् श्चिएन्चे><ळोगिच्><ळलिट फ्रसड्  के आअडिवसि><१९८६><छोल्लेगे शन्ग्ह्><फट्न><१५६ टो १६१><२२००><ळलिट-भिहर् खे आअडिवसि>

बिरहोर
बिरहोर छोटानागपुर की एक अल्पसंख्यक जनजाति है परन्तु अपनी सांस्कृतिक
विशेषताओं के कारण यह विशेष उल्लेखनीय एवं महत्वपूर्ण है. ये अधिकांशत:
हजारीबाग, रांची तथा पलामू जिले के जंगलों एवं पहाड़ों में घूमते तथा
निवास करते हैं. इसकी कुछ आवादी बिहार, मध्य प्रदेश तथा उड़ीसा के
सीमान्त क्षेत्रों में भी पाई जाती है परन्तु इन क्षेत्रों में १९४१ की
जनगणना के अनुसार इसकी आबादी क्रमश: २०२ और ५४ मात्र हैं. बिहार में
बिरहोर की जनसंख्या १९४१ की जनगणना के अनुसार २४९९ है. परन्तु पिछली जन
गणनाओं के अनुसार इसकी आवादी ३०४५ (१९११) और १५१० (१९२१) और २३५० (१९३१)
है. इन संख्याओं के आधार पर बिरहोर की जनसंख्या का सही-सही करार नहीं
होता है. बात यह है कि वे एक जगह से दूसरी जगह घूमते रहते हैं और जंगल और
पहाड़ी इलाकों में ही रहते हैं. इन कारणों से इनकी जनसंख्या सम्बन्धी सही
आकड़ां इकट्ठा करना भी कठिन है.
रहन-सहन की पद्धति के अनुसार बिरहोर दो श्रेणियों में विभक्त हैं जिन्हें
क्रमश: उथलू और जांघी की संज्ञा दी गई है. जो बिरहोर अपनी अल्प
सामग्रियों के साथ जंगल-जंगल घूमा करते हैं वे अपने को `उथलू' फिरन्ता या
`भूलन्त' कहते हैं और जो बिरहोर घूमने की प्रणाली छोड़कर गांव में बस गये
हैं उन्हें जांघी या पनिया कहा जाता है. जांघी और उथलू बिरहोर की
श्रेणियाँ एक ही जनजाति की शाखाएं मात्र है और मूलत: कोई अन्तर नहीं है
पर एक के द्वारा स्थाई रूप से अधिक संगठित गांबों मे बस जाने के कारण
दोनों के मध्य कितनी आर्थिक, सामाजिक तथा धार्मिक विभिन्नता बढ़ती जा रही
है. उदाहरणार्थ जांघी की झोपड़ी उथलू की अपेक्षा अधिक मजबूत तथा स्थायी
होती है. जांघी थोड़ी बहुत खेती भी करने लगे हैं परन्तु उथलू इसे एकदम
अच्छा नहीं समझते. दोनों के मध्य सामाजिक दूरी भी बढ़ती जा रही है और
दूसरे के यहां व्याह अथवा खाना शनै: शनै: बन्द करते जा रहे हैं. जांघी के
धार्मिक विश्वास में भी परिवर्त्तन होने लगे हैं. वे उथलू की तरह नाना
प्रकार के जंगली जीवों तथा देवताओं का न वे पूजन करते हैं और न उन्हें
नियमपूर्वक बलि ही चढ़ाते हैं. इन कारणों से उथलू इन्हें नीच दृष्टि से
देखते हैं और इन्हें अपवित्र समझते हैं. इस तरह की अन्य कितनी
विभिन्नताएं जोर पकड़ती जा रही हैं, जिनकी ओर प्रस्तुत निबंन्ध में
यत्र-तंत्र संकेत किया जायगा. उथलू की संख्या जांघी से संम्भवत: अधिक है.
उथलू बिरहोर वर्षाऋतु के अतिरिक्त प्रत्येक समय एक जंगल से कुछ दूसरे
जंगल में स्थानान्तरित होते रहते हैं. जहां गए बहीं पत्तों की झोपड़ी बना
ली, झोपड़ी के पीछे `सरना' देवस्थान स्थापित कर लिया, जंगलों में शिकार
करने लगे, रस्सी बनाने लगे और किसी तरह अपना जीवन यापन करने लगे. उन्हें
न अपने विछड़े परिवार के सदस्यों की चिन्ता है और न उनसे मिलने की प्रवल
अभिलाषा ही. अस्थायी टोली (जिसे वे टंडा कहते हैं) में जो भी साथ रहे वही
अपने हैं और उन्हीं के साथ रहना उनका कर्त्तव्य है. प्रस्तुत लेखक रांची
के विसुनपुर थाने के क्षेत्रों में ऐसे ही भूलन्ता या उथलू बिरहोर की
कितनी टंडाओं में घूमता रहा, अध्ययन करता रहा और उनके सांस्कृतिक तत्वों
का लेखा-जोखा-करता रहा. प्रस्तुत निबन्ध उन्हीं बिरहोर टंडाओं के सदस्यों
के आधार पर लिखा गया है.
भौतिक एवं आर्थिक व्यवस्था:
उथलू बिरहोर छोटी-छोटी टोलियों में रहते हैं. इन टोलियों को बिरहोर भाषा
में टंडा कहते हैं. प्रत्येक टंडा में छ: या छ: से अधिक झोपड़ियाँ होती
हैं. इनकी झोपड़ी निकटवर्ती जंगलों में पाये जानेवाले वृक्षों की
छोटी-छोटी शाखाओं एवं उनकी पत्तियों की बनी होती है. झोपड़ी की बनावट
बड़ी सरल है और एक झोपड़ी का निर्माण दो-तीन व्यक्तियों की सहायता से तीन
चार घंटों में किया जा सकता है. सर्वप्रथम ये वृक्ष की पतली-पतली शाखाओं
को बांधकर झो पड़ी का ढ़ाँचा तैयार कर लेते हैं और इसके बाद इस ढ़ाचे पर
पत्तो की छौनी ढ़ाल देते हैं. खेर की भी झोपड़ी बनती है. खेर की
झोपड़ियाँ देखने में सुन्दर तथा मजबूत होती हैं. परन्तु बिरहोर पत्तों की
ही झोपड़ी पसन्द करते हैं. विसुन-~पुर से दो मील पूरब मंजीरा टंडा में
(जून १९५५) दस झोपड़ियों में केवल एक (शनिचर की) खेर का बनी था. सुखराम
ने बताया कि खेर की झोपड़ी में हवा भीतर घुस जाती है जिसके कारण पत्ते की
झोपड़ी पसन्द करते हैं. ये झोपड़ियाँ छोटी तथा बहुत कम उँची होती हैं.
इनकी उंचाई इतनी कम होती है कि मनुष्य अच्छी तरह इसमें ख़ड़ा भी नहीं हो
सकता है. टंडा अधिकांशत: जंगली पहाड़ के किनारे स्थित रहता है. इसके
अलावे टंडा अधिकांशत: ऐसी जगह पर होता है जहां से वे हाट (तीन से पांच
मील) पहुँचकर जंगली पदार्थों, रस्सी तथा काठ की बनी अन्य सामग्रियाँ बेच
सकें. टंडा की स्थिति निश्चित करने में पीने के पानी की प्राप्ति का भी
ख्याल रक्खा जाता है.
प्रत्येक टंडा में अधिकांशता: झोपड़ियाँ दो कतारों में होती हैं जिनके
बीच में आने-जाने, उठने-बैठने, काम-काज करने अथवा बच्चों के खेलने के
लिये काफी जगह छूटी रहती है. दो झोपड़ियों के बीच भी पूरी जगह छूटी रहती
है, जहां बैठकर वे रस्सी बांटते अथवा काठ की वस्तुएं बनाते रहते हैं.
कहीं-कहीं झोपड़ियां एक ही कतार में रहती है और कहीं झोपड़ियां बिखरी भी
होती हैं.
प्रत्येक झोपड़ी में पति और पत्नी और उसके बच्चे रहते हैं. माता-पिता के
साथ सोनेबाले बच्चों की उम्र आठ से दस हैं. इसके बाद वे गतिओरा में सोते
हैं जिन्हें क्रमश: `डींणडा कांडा' और डीणडी कुड्डी कहते हैं. शादी होने
के पहले वे गतिओर में सोते हैं. शादी हो जाने के पश्चात् वे अपने
माता-पिता से अलग झोपड़ी बना कर वहीं अपनी नयी पत्नी के साथ रहते हैं.
परन्तु उनका खाना बहुत दिनों तक माता-पिता के साथ ही बनता है. इन
झोपड़ियों के अतिरिक्त एक या दो ऐसी झोपड़ियाँ होती हैं जहां सभी की
मुर्गी और बकरियां रहती हैं. गतिओरा की झोपड़ी के पास जरा बड़ा मैदान
रहता है जहां युवक-युवतियां एकत्रित होकर यदा-कदा नृत्य करते हैं.
बिरहोर की झोपड़ी में विशेष सामग्री नहीं रहती. भौतिक सम्पन्नता में वे
सम्भवत: बिहार की सभी जनजातियों से निम्नतम स्तर पर हैं. मिट्टी के वर्तन
में खाना पकाते तथा पत्ते के दोने में खाते हैं. अब वे कांसे का लोटा,
कटोरा और थाली रखने लगे हैं. विरहोर की झोपड़ी में ढ़ोलकी तथा मान्दर
नामक वाद्ययंत्र भी देखने को मिलते हैं. नगाड़े का उपयोग वे बहुत कम करते
हैं. अधिकांशत: उनके वाद्ययंत्र गितिओरा में रखे जाते हैं. इसके अतिरिक्त
प्रत्येक बिरहोर के घर में बन्दर पकड़ने का जाल, तथा काम की सामग्रियाँ
बनाने के लिए वसुला टांगा, सवर, खखोरनी इत्यादि हथियार भी रहते हैं. शबर
नामक औजार ढ़ोलक और उखली बनाने का यंत्र हैं. बिरहोर की झोपड़ी के सामने
अक्सर ऊखली और समाठ देखने को मिलते हैं. इसकी ऊखली काफी ऊँची होती है. वे
जमीन पर ही चटाई विछाकर सोते हैं. खाट का नाम तक नहीं जानते हैं. इनकी
झोप-~ड़ियों में बन्दर की खाल रस्सी या रस्सी के लिये चोप तथा जंगली
पदार्थ अवश्य ही देखने को मिलेंगें.
बिरहोर कुछ पालतू जानवर भी रखते हैं. कुत्ता तो लगभग सभी परिवारों में
होता है. कुत्ते बिरहोर के सच्चे मित्र हैं और जंगल जाने के समय इसे
अवश्य ही साथ ही लेते हैं. वे अपने मालिक के शिकार करने में सहायता देते
हैं, किसी तरह के आनेवाले खतरे की सूचना देते हैं तथा प्रत्येक हालत में
साथ देते हैं. कुत्ते के अलावा प्रत्येक बिरहोर परिवार दो-चार
मुर्गे-मुर्गियाँ रखते हैं. बकरी पालना उनका एक प्रिय काम है. इसके अलावा
कभी-कभी सूअर भी पोसते हैं.
बिरहोर वस्त्र के नाम पर अपनी कमर में कपड़े का एक टुकड़ा बाँधे रहता है.
जिसे वह अपनी भाषा में `करिया' कहता है. शरीर पर एक दूसरा टुकड़ा बाँधे
रहता है जिसे गमछा कह सकते हैं. औरतें साड़ी पहनती हैं परन्तु शरीर के
ऊपरी भाग नंगा ही रहता है. कभी-कभी अब वे बजारू चोली पहनने लगी हैं.
नृत्य के लियें बिरहोर न कोई साज-श्रृंगार करते हैं और न कोई विशेष
वस्त्र ही पहनते हैं. हाँ! केवल मर्द नाचने के समय पैर में पैजन पहनते
हैं. शादी के समय नये कपड़े पहनने की रीति प्रचलित है. औरतें लोहे और
कांसे के बने आभूषण पहनती हैं. गले में सिलवर की गोटीमाला, हाथ में कांसे
की चूड़ी, पैर में कांसे अथवा सिलबर की पैरी इनका मुख्य आभूषण है. कान
में तार के पत्ते का बना हुआ तरपत भी इनका प्रिय आभूषण है. नाक में
बिरहोर महिलाएं आभूषण नहीं पहनती हैं. जीविका के साधन के लिये बिरहोर
मुख्यत: जंगल पर ही आश्रित हैं. प्रत्येक प्रात:काल में वे जन समूहों में
जाते हैं. हाथ में हथियार और साथ में कुत्ते होते हैं. औरत घर का काम काज
देखती है. जंगल में वे कितने तरह के जानवरों का शिकार करते हैं जिनमें
बन्दर (गरी), हनुमान (हड़), खरगोश (लम्बा), जंगली बकरी (लघना), गिलहरी
(कुल्हप तूर) विशेष उल्लेखनीय है. बन्दर और हनुमान पकड़ने के लिये तो
बिरहोर बिहार भर में प्रसिद्ध हैं. बन्दर पकड़ने के लिये इनलोंगों को एक
खास तरह का जाल बनाने की कला मालूम है. जाल पतली रस्सी का बना होता है
जिसे लाठी के सहारे जंगल में बन्दर फँसाने के लिए खड़ा कर दिया जाता है.
ज्योंही बन्दर इसमें फंसता है बिरहोर उसे लाठी से मारना शुरू कर देते
हैं. इस तरह उसे मारकर वे घर लाते हैं. बन्दर का माँस खाने के लिये भी वे
प्रसिद्ध हैं. बन्दर के चमड़े को वे गाँवों में घासी के हाथों या हाटों
में जाकर अन्य व्यापारियों के हाँथ बेच देते हैं. बिसुनपुर के बिरहोर से
तो राँची और लोहरदग्गा से व्यापारी जाकर चमड़ा खरीदते हैं. चमड़े का दाम
बड़ाई-छोटाई के अनुकूल सवा रुपये से लेकर आठ आने तक है. जंगल में यदि मरे
हुए बन्दर भी मिलते हैं तो उनको लाकर वे खा जाते हैं. वे ऐसे बन्दर की
हड्डियाँ जिसे किसी बाघ ने किसी माह की अमा-~वश्या या पूर्णिमा को मारा
है, लाकर बेचते हैं. ऐसी हड्डियाँ उन्हें बहुत कम मिलती है या मिलने पर
उनके बहुत ग्राहक मिल जाते हैं. इसके ग्राहक, मुंडा, रौतियार, ऊराँव और
हिन्द ऊ जाति के लोग भी हैं. उनका विश्वास है कि अमावश्या या पूर्णिमा
के दिन बाघ द्वारा मारे गये बन्दर की हड्डी के टुकड़े रखने से उन पर किसी
तरह की विपत्ति नहीं पड़ सकती है. इस विश्वास से भी कि हड्डी के रखने से
उनकी सम्पति में वृद्धि होगी, भूत, प्रेत से रक्षा होगी, रोग बीमारी जाती
रहेगी, वे डेढ़ या दो रुपये देकर बिरहोर से ऐसी हड्डी के टुकड़े की खरीद
करते हैं.
शिकार के अतिरिक्त बिरहोर जंगल से कितनी तरह के फल-फूल, सागभाजी तथा कंद
मूल इकट्ठा करके लाते हैं. फल में आम, इमली आदि विशेष उल्लेखनीय हैं, जो
उन्हें ग्रीष्म ऋतु में मिलते हैं. फूल मे महुआ का विशेष महत्व है
जिन्हें औरतें और बच्चे जंगल से चुनकर लाते हैं. महुआ उनके खाद्य पदार्थ
का एक प्रधान अंग है. औरतें कितनी तरह के खाने योग्य सागभाजी और कंदमूल
भी खोजकर लाती हैं. जड़ों में `पिस्का' विशेष प्रचलित है. पिस्का जनवरी
फरवरी और फिर जुलाई तथा अगस्त में पाया जाता है.
जंगल से बिरहोर रस्सी बनाने के लिये कितनी तरह के चोप भी लाते हैं. चोप
अधिकतर लाभ, व्यार अथवा लत्तर को होता है. उराल नामक एक छोटे वृक्ष (शाल
के सदृश्य) की शाखाओं से भी निकाला जाता है. रस्सी बनाने के उद्योग
धन्धों में बिरहोर बहुत प्रवीण हैं. औरतें, बच्चे सभी रस्सी बनाना जानते
हैं. इनकी बनाई हुई रस्सियाँ मजबूत और सस्ती होती हैं. उस क्षेत्र के सभी
लोगों की रस्सी की माँग बिरहोर ही पूरी करते हैं. बिरहोर की जीविका का
मुख्य साधन रस्सी का उद्योग धन्धा ही है.
रस्सी के अलावा बिरहोर को लकड़ी के भी कुछ उद्योग धन्धे मालूम है. जंगल
से लकड़ी लाकर वे काठ की कितनी चीजें बनाते हैं, जिनमें ऊखड़ी, समाठ,
ढ़ोलकी, मान्दर, कठौत इत्यादि की अधिक बिक्री होती है. इनके बनाने में वे
तरह-तरह की लकड़ी का उपयोग करते हैं. शलया बीजा, पेसार, कर्म, चम्पा,
तेतरा ,सीमर भुरकुप नामक लकड़ी की ऊखड़ी बनती है. ढ़ोलकी मान्दर इत्यादि
के लिए बहिरा, हरा, बीजा नामक लकड़ी ही विशेष उपयोग है. कठौत के लिए भी
वे बीजा और खर नामक लकड़ी का उपयोग करते हैं. ये काठ की चीजें बनाकर
बेचने से भी उन्हें अच्छी आमदनी हो जाती है.
बरसात के दिनों में विशेषत: जुलाई अगस्त के माहों में जब मर्दों के लिए
जंगल जाना सम्भव नहीं रहता अथवा बहुत खतरनाक होता है, बिरहोर की औरतें
विशेषत: इस समय कहीं-कहीं खेतों में मजदूरनी के काम करके जीविका अर्जन
करती हैं. यही तीन मास बिरहोर के लिये महा संकट का काल है.
सितम्बर-~अक्तूबर से मध्य जून तक तो वे जंगलों के सहारे किसी न किसी तरह
अपनी जीविका चला लेते हैं. खाने के लिये चावल नहीं मिलने पर भी जंगल के
कंद मूल और शिकार के मांस खाकर अपना निर्वाह कर लेते हैं. परन्तु
वर्षाकाल में उन्हें कई दिनों तक निराहार तक रहना पड़ जाता है.
टंडा व्यवस्था:
इन्हीं भौतिक साँस्कृतिक विशेषताओं के साथ उथल् बिरहोर अपने-अपने टंडलाओं
में रहते हैं. प्रत्येक टंडा की अलग-अलग व्यवस्था होती है. टंडा में
रहनेवाले परिवार उन सिद्धान्तों का पालन करते हैं. और एक दूसरे के
कार्य-~कलाप में सहयोग देते हैं. प्रत्येक टंडा का एक मुखिया होता है
जिसे `नाया' कहा जाता है. प्रेत की इच्छा के अनुसार कोई व्यक्ति नाया
बनाया जाता है. `नाया' ही टंडे का धार्मिक गुरू और सामाजिक नेता होता है.
`नाया' के देहान्त के पश्चात `मति' के मुख से `प्रेत' अपनी सम्मति प्रकट
करता है. `मति' धर्मा-~वेश में आकर उस व्यक्ति की विशेषताओं पर प्रकाश
डालता हैं जिसे `भूत-प्रेत' नाया चुनना चाहते हैं. साधारणत: मृत `नाया'
का पुत्र ही दूसरा `नाया' चुना जाता है और पुत्र के अभाव में उसी के
परिवार का दूसरा आदमी निर्वाचित हो सकता है.
अपनी सहायता के लिये `नाया' अपने स्थानीय समूह से एक व्यक्ति को नियुक्त
करता है जिसे `कोतबार' या `डीगुआर' कहा जाता है. डीगुआर का काम `नाया' की
सूचनाओं को टंडा के लोगों तक पहुँचाना, शिकार की तैयारी करना और सामाजिक
सभा की व्यवस्था करना है. `नाया' और `कोतवार' के अतिरिक्त प्रत्येक टंडा
में एक या दो `मति' होते हैं जो भूत-प्रेत के बारे में पूरी जानकारी रखते
हैं. बीमारी होने पर उचित उपचार करते हैं और मंत्र-तंत्र में पूरी तरह
दक्ष होते हैं. `मति' का निर्वाचन होता है और न नियुक्ति ही. वे तो अपनी
शक्ति के बलपर इस ऊंचे स्थान को प्रप्ति करते हैं. यदि किसी टंडा में
`मति' नहीं होता है तो दूसरे टंडा के मति से काम लिया जाता है. प्रत्येक
टंडा में नाया भी नहीं रह सकता है. विसुनपुर थाने के सैरका और मंजीरा
नामक दो टंडाओं पर (जून १९५५) एक ही नाया था जिसका नाम मंगरा था.
