<शोचिअल् श्चिएन्चे><झोउर्नलिस्म्><षमेस्ह् खुमर् झइन्><ःइन्डि फट्रकरिट क आलोच्ह्नट्मक्><१९८७><ःअन्स फ्रकस्हन्><झइपुर्><१३४ टो १३९><२३००><षमेस्ह्-ःइन्डि फट्रकरिट क आलोच्ह्न.>

 १९४२ का भारत छोड़ो आन्दोलन छिड़ने पर `हिन्दुस्तान' लगभग ६ माह तक बन्द
रहा. यह सेंसरशिप के विरोध में था. एक अग्रलेख पर ६ हजार रुपये की जमानत
माँगी गई. देश के स्वाधीन होने तक `हिन्दुस्तान का मुख्य राष्ट्रीय
आन्दोलन को बढ़ावा देना था. इसे महात्मा गाँधी व काँग्रेस का अनुयायी
पत्र माना जाता था. गाँधी-सुभाष पत्र व्यवहार को `हिन्दुस्तान' से अविकल
रूप से प्रकाशित किया.
`हिन्दुस्तान' में क्रांतिकारी यशपाल की कहानी कई सप्ताह तक रोचक दर से
प्रकाशित हुई. राजस्थान में राजशाही के विरुद्ध आंदोलनों के समाचार इस
पत्र में प्रमुखता से प्रकाशित होते रहे. हैदराबाद सत्याग्रह का पूर्ण
`हिन्दुस्तान' ने समर्थन किया.
देवदास गाँधी के मार्ग-दर्शन में इस पत्र ने उच्च आदर्शों को अपने साथ
रखा और पत्रकारिता की स्वस्थ परम्पराएँ स्थापितकी. गाँधीजी के प्रार्थना
प्रवचन पं जवाहरलाल नेहरू व सरदार पटेल के भाषण अविकल रूप से
`हिन्दुस्तान' में छपते रहे. दैनिक `हिन्दुस्तान' का पटना (बिहार) से भी
संस्करण प्रकाशित हो रहा है.
जनसत्ता--हिन्दी पत्रकारिता को नया आयाम देने वालों में दिल्ली से
प्रकाशित दैनिक `जनसत्ता' का नाम अग्रणी है. खोजपूर्ण पत्रकारिता को नए
तेवर देने का श्रेय यदि किसी पत्र को दिया जा सकता है तो वह
है--`जनसत्ता'. अपनी विशेष शैली, आम भाषा, तेज-तर्रार सम्पादकीय लेखों
तथा समाचारों के प्रस्तुतीकरण ने इसे न केवल दिल्ली का बल्कि पूरे देश का
लोकप्रिय पत्र बना दिया और उसे ही कुछ वर्षों में श्रेष्ठ हिन्दी दैनिक
पत्रों में ला खड़ा किया.
खोज खबर, गपशप, किताबें, अर्थात्, इस पत्र के सर्वाधिक लोकप्रिय स्तम्भ
हैं. इसका रविवारीय संस्करण `रविवारीय जनसत्ता' विविध सामियक सामग्री से
परिपूर्ण है. सामयिक लेख, कविता, कहानी, नन्ही दुनियां, जोगलिखी,
देखी-~सुनी, महिला जगत्, आदि इसके नियमित स्तम्भ हैं.
इंडियन एक्सप्रेस प्रा. लि. दिल्ली `जनसत्ता' का प्रकाशन कर रहा है.
प्रभाष जोशी इसके सम्पादक हैं. उनके सम्पादकीय आम पाठकों से लेकर
प्रबुद्ध लोगों तक पढ़े जाते हैं और चर्चित रहते हैं. `जनसत्ता' सन् १९५२
से १९५४ तक स्व. इन्द्र विद्यावास्चपति एवं श्री वैंकटेश नारायण तिवारी
के सम्पादन में चलकर बन्द हो गया. अब यह गत दो वर्षों से फिर प्रकाशित हो
रहा है.
नवभारत--रामगोपाल माहेश्वरी ने नागपुर से `नवभारत' दैनिक पत्र का प्रकाशन
१९३८ में किया. इसके पाँच संस्करण प्रकाशित हो रहे हैं--नागपुर (१९३०),
जबलपुर (१९५०), भोपाल (१९५६), रायपुर (१९५९) तथा इन्दौर (१९६०). रामगोपाल
माहेश्वरी इसके प्रधान सम्पादक है.
मायाराम सुरजन `नवभारत' के प्रथम सम्पादक थे. उनके बाद कालिका-~प्रसाद
दीक्षित, मदनलाल माहश्वरी इसके प्रधान सम्पादक हैं.
नई दुनियां--`नई दुनियां" का प्रकाशन इंदौर से ५ जून, १९४७ को
कृष्णचन्द्र मुदकल तथा कृष्णकांत व्यास के सद् प्रयत्नों से आरम्भ हुआ.
उस समय यह एक छोटा सा सायंकालीन दैनिक था. मध्यप्रदेश बनने के बाद `नई
दुनियाँ' ने अपने रायपुर (१९५२) और जबलपुर (१९५९) संस्करण प्रारम्भ किये
लेकिन वे १७१ में बन्द कर दिये गए.
`नई दुनियां' की भव्य साज-सज्जा, सरल भाषा, उत्कृष्ट सम्पादकीय तथा ताजा
समाचारों ने उसे न केवल मध्यप्रदेश का सर्वाधिक प्रसारित पत्र बना दिया
बल्कि उसे देश के श्रेष्ठ हिन्दी दैनिकों की श्रेणी में बिठा दिया है.
इसके प्रधान सम्पादक राहुल बारपुते ने पत्रकारिता के श्रेष्ठ आदर्श,
मानदण्ड स्थापित किये हैं. मध्यप्रदेश में अनेक साहित्यकार, लेखक, कवि इस
पत्र के साथ जुड़े हुए हैं. भार-~तीय भाषाओं के बड़े समाचार पत्रों में
उत्कृष्ट छपाई के लिए कई पुरस्कार `नई दुनियाँ' को मिले हैं. देश के
हिन्दी दैनिक समाचार-पत्रों में `नई दुनियाँ' ने सर्व प्रथम  फसेट मुद्रण
पद्धति अपनाई. राजेन्द्र माथुर भी इसके प्रधान सम्पादक रहे हैं.
इंदौर समाचार--२२ मार्च, १९१६ को इंदौर से `इंदौर समाचार' का प्रकाशन
पुरुषोत्तम विजय के सम्पादन में आरम्भ हुआ. दो पृष्ठों से आरम्भ किया गया
यह पत्र वर्तमान में छह बड़े पृष्ठों वाले समाचार-पत्र के रूप में
विद्यमान है. लगभग एक या डेढ़ वर्ष बाद श्री लक्ष्मीचन्द नानोरिया ने
`इंदौर समाचार' के सम्पादन का भार सम्भाला. लगभग १९६० तक `इंदौर समाचार'
मध्यप्रदेश का लोकप्रिय समाचार-पत्र रहा. पुरूषोत्तम विजय की फड़कती हुई
शैली, बेवाक सम्पादकीयों तथा खोजपूर्ण समाचारों के कारण `इंदौर समाचार'
की धाक मध्य प्रदेश के बाहर भी जम गई. १ जून, १९७१ से सुरेश सेठ इस पत्र
का संचालन कर रहे हैं. वर्तमान में सोहन मेरहा इस पत्र के प्रधान सम्पादक
हैं.
आर्यावर्त्त--दरभंगा नरेश कामेश्वर सिंह ने इण्डियन नेशनल प्रेस पटना से
१९४१ में आर्यावर्त्त का प्रकाशन प्रारम्भ किया. इसके प्रथम सम्पादक पं.
दिनेश दत्त झा थे. उनके बाद ब्रजनन्दन आजाद तथा श्रीकांत ठाकुर
विद्यालंकार इसके सम्पादक रहे. २० वर्ष के सम्पादन के बाद विद्यालंकार ने
हिन्दी के इस श्रेष्ठ पत्र की बागडोर १ जून, १९६८ में जयकांत मिश्र को
सौंपी. अपने उच्च स्तर के कारण इसका अब राज्यव्यापी प्रसार हो रहा है.
वर्तमान में हीरानन्द झा शास्त्री `आर्यावर्त्त' के सम्पादक हैं. यह पत्र
राष्ट्रवादी नीति का पोषक हैं.
प्रदीप--१५ अगस्त, १९४७ को पटना से बिहार जर्नलस लिमिटेड ने अपने
अंग्रेजी दैनिक `सर्चलाइट' के साथ हिन्दी दैनिक `प्रदीप' का शुभारम्भ
किया. प्रारम्भ के कुछ मास तक `भारत', प्रयाग के शंकर दयाल श्रीवास्तव
इसके सम्पादक रहे. बाद में अक्तूबर, १९४८ तक श्रीकांत ठाकुर ने इस पत्र
का सम्पादन किया. उनके `आर्यावर्त्त' में चले जाने पर `भारत' के पं.
राधेश्याम शर्मा ने जीवन पर्यन्त (२० वर्ष तक) `प्रदीप' का सम्पादन बड़ी
सेवाभाव और लगन से किया. आजकल इसके सम्पादक हैं--रामसिंह. `प्रदीप'
बिड़ला समूह का पत्र है. राष्ट्रीयता ही इस पत्र का मुख स्वर है.
आज--हिन्दी-समाचार पत्रों के इतिहास में `आज' का प्रकाशन उल्लेखनीय घटना
थी. काशी के बाबू शिवप्रशाद गुप्त हिन्दी में ऐसे दैनिक पत्र की कल्पना
लेकर विदेश भ्रमण से लौटे (१९१९ ई.) जो `लन्दन टाइम्स' जैसा प्रभावशाली
हो. गुप्तजी ने ज्ञानमण्डल की स्थापना की और ५ सितम्बर, १९२० ई. को `आज'
का प्रकाशन हुआ और प्रकाशजी इसके प्रथम सम्पादक बने. १९२४ ई. से लेकर १३
अगस्त, १९४२ ईं. तक पराड़करजी `आज' के प्रधान सम्पादक रहे. इन तीन दशकों
में `आज' और पराड़करजी ने हिन्दी पत्रकार-कला को नया स्वरूप, नई गति और
नई दिशा प्रदान की. `आज' ने हिन्दी पत्रकारिता का मानदण्ड स्थापित किया.
दिल्ली से काशी तक अपना हिन्दी दूर मुद्रण यन्त्र लगाने वाला यह पहला
पत्र था. `आज' ने हिन्दी को अनेक नये शब्द प्रदान किए. इनमें सर्वश्री,
श्री, राष्ट्रपति मुद्रास्फीति, लोकतन्त्र, स्वराज्य, वातावरण, कार्रवाई,
अन्तर्राष्ट्रीय और चालू जैसे शब्द हैं. लोकमान्य तिलक की प्रेरणा से
जन्मा `आज' महात्मा गाँधी के आन्दोलनों का अग्रदूत बना. सत्यग्रहियों की
नामावलियों को छापने का साहस केवल `आज' ने किया. ब्रिटिश शासनकाल में
सरकार के कोप व दमन के कारण `आज' का प्रकाशन रुका तो साइक्लोस्टाइल में
`रणभेरी' का प्रकाशन कर पराड-~करजी ने राष्ट्रीय जागरण की गति को मन्द
पड़ने नहीं दिया.
`आज' के अग्रलेखों और टिप्पणियों ने `आज' के महत्त्व को बढ़ाया. `आज' के
अग्रलेख लेखकों में सर्वश्री सम्पूर्णानन्द, आचाय नरेन्द्र देव और
श्रीप्रकाश भी थे. सन् १९३० के बाद पं. कमलापति त्रिपाठी भी सम्पादकीय
लेखकों में शामिल हो गए. पराड़करजी तथा कमलापतिजी के प्रभावी अग्रलेखों
ने इस पत्र को हिन्दी का श्रेष्ठ दैनिक बना दिया. भाषा तथा शैली की
दृष्टि से भी `आज' ने असंख्य पाठकों को अच्छी हिन्दी सिखाई.
`आज' में `खुदा की राह पर' शीर्षक से नियमित व्यंग्य का स्तम्भ रहता था
जिसके लेखकों में सूर्यनाथ तकरु और बेढब बनारसी प्रमुख थे. `आज' से बेचन
शर्मा `उग्र' का साहित्यिक जीवन प्रारम्भ हुआ. `उग्र' इसमें व्यंग्य
लिखते थे. प्रेमचन्द, जयशंकरप्रसाद, डॉ. भगवानदास जैसे मनीषी भी इसमें
लिखते थे. राष्ट्रीय आन्दोलन और समाज सुधार का यह प्रबल समर्थक रहा है.
`आज' में वर्मा, थाइलैण्ड, मारिशस स्थित संवाददाताओं के समाचार नियमित
रूप से छपते रहते हैं. गाँव की चिठ्टी, चतुरी चाचा की चिठ्ठी इसके विशेष
गोचर रहे हैं. जिलों और नगरों के विशेष संस्करण निकालना `आज' की अपनी
विशेषता है. `आज' के सम्पादकों के नाम हैं--सर्वश्री प्रकाश, बाबूराव,
विष्णु बराड़कर, कमलापति त्रिपाठी, विद्याभास्कर, श्रीकांत ठाकुर,
रामकृष्ण रघुनाथ बिडिलकर. वर्तमान में शार्दूल विक्रम गुप्त इस पत्र के
सम्पादक हैं. इस समय `आज' वाराणसी, कानपुर, गोरखपुर, पटना, इलाहाबाद, तथा
रांची से प्रकाशित हो रहा है.
विश्वमित्र--`विश्वमित्र का प्रकाशन बाबू मूलचन्द अग्रवाल ने १९१६ ई. में
कलकत्ता से प्रारम्भ किया. प्रथम अंक पर पत्र का नाम था `विश्वामित्र'
बाद में मित्रों के कहने पर उसे `विश्वमित्र' कर दिया गया. हिन्दी
पत्रकारिता में विश्वमित्र ने अपना महत्त्वपूर्ण स्थान बनाया. नये लोगों
के लिए वह पत्रकार-कला का प्रवेश द्वार भी बना.
१९४१ में `विश्वमित्र' बम्बई (मई) और दिल्ली (अक्टूबर) से भी निकलने लगा.
बाद में कानपुर और पटना से भी `दैनिक विश्वमित्र' प्रकाशित हुआ.
`विश्वमित्र' हिन्दी का पहला दैनिक पत्र था जो एक साथ पांच महानगरों से
प्रकशित होता था. इस पत्र का सौभाग्य रहा कि इसे सर्वश्री माता सेवक
पाठक, श्रीकांत ठाकुर, डॉ. हेमचन्द जोशी, इलाचन्द जोशी, ठाकुर रामाशीष
सिंह, बाबू-~राम मिश्र जैसे वर्चस्वी सहयोगियों का सहयोग मिला.
वर्तमान में कलकत्ता, बम्बई (१९७१) और कानपुर (१९४८) से विश्वमित्र का
प्रकाशन हो रहा है. मुख्य संस्करण कलकत्ता का है. इसके सम्पादक श्री
कृष्ण चन्द अग्रवाल हैं. `विश्वमित्र' मारवाड़ी क्षेत्रों में विशेष
लोकप्रिया है. `विश्वमित्र' के प्रबन्ध सम्पादक सुन्दरलाल त्रिपाठी हैं.
नवजीवन--अक्टूबर, १९४७ में लखनऊ से दैनिक `नवजीवन' का शुभारम्भ `नेशनल
हैरल्ड' (अग्रेजी) तथा "कोमी-आवाज" (उर्दू) की प्रकाशन संख्या एसोसियेटड
जर्नलस लिमिटेड ने किया था. इसके प्रथम सम्पादक थे सत्देव शर्मा, लक्ष्मी
नारायण गर्दे के सम्पादन कौशल का भी `नवजीवन' को मिला. पत्र ने पर्याप्त
यश अर्जित किया. आजकल `नवजीवन' के सम्पादक कृष्ण कुमार मिश्र हैं.
प्रारम्भ से ही कांग्रेस के वरिष्ठ नेताओं का वरदहस्त इस पत्र पर रहा. इस
पत्र का अपना अलग ही प्रकार का टाइप, और साज-सज्जा है.
दैनिक जागरण--पूर्णचन्द गुप्ता ने १९४७ में कानपुर से `जागरण' का
प्रारम्भ किया. इसकी साज-सज्जा और मुद्रण सुन्दर है. इधर निर्भिक
सम्पादकीय टिप्पणियों के कारण उसकी प्रतिष्ठा बढ़ी है. भाई साहब,
कला-संस्कृति, लोग अर्थ कौटिल्य, विज्ञान, स्वास्थ्य, देश चर्चा, महिला,
व्यापार जगत, सिनेमा, खेल कूद समाचार, मौसम तथा दूरदर्शन इसके स्थायी
स्तम्भ हैं. दैनिक `जागरण' के संस्करण कानपुर, लखनऊ, गोरखपुर, इलाहाबाद,
वाराणसी, झाँसी, आगरा मेरठ से प्रकाशित हो रहे हैं.
भारत के हिन्दी पत्रों में `जागरण' ही एकमात्र ऐसा दैनिक पत्र है जो
नियमित रूप से १२ पृष्ठों का प्रकाशित हो रहा है. रविवार को इसकी पृष्ठ
संख्या १८ होती है. नरेन्द्र मोहन `जागरण' के सम्पादक हैं.
अमर उजाला--सन् १९४८ में डोरीलाल अग्रवाल तथा मुरारीलाल माहेश्वरी ने
आगरा से `अमर-उजाला' का प्रकाशन प्रारंम्भ किया. १९६७ में इसका बरेली
संस्करण भी शुरु हुआ. वह पश्चिमी उत्तरप्रदेश के आगरा, बुलन्द-~शहर,
अलीगढ़, मथुरा, बरेली आदि जिलों का लोकप्रिय पत्र है. ११ दिसम्बर १९६८ से
`अमर उजाला' मेरठ से भी प्रकाशित होने लगा है.
`अमर उजाला' (आगरा) के प्रबन्ध सम्पादक अनिल कुमार अग्रवाल तथा स्थानीय
सम्पादक अजय कुमार अग्रवाल हैं. पश्चिमी उत्तरप्रदेश के प्रमुख जिलों में
सबसे अधिक लोकप्रिय पत्र `अमर उजाला' ही है. साज-सज्जा, समाचार
प्रस्तुतीकरण, समाचार लेखन बहुत ही सुन्दर है.
स्वतन्त्र भारत--१५ अगस्त, १९४७ को लखनऊ से `स्वतन्त्र भारत' का प्रकाशन
अशोकजी के सम्पादन में हुआ. प्रारम्भ में ही इसने अवध के संस्कृति लोग
जीवन और इतिहास पर बहुत ध्यान दिया. दैनिक व्यंग्य विनोद का स्तम्भ
कांव-कांव इसकी विशेषता थी. अशोकजी और बलदेव प्रसाद मिश्र इस स्तम्भ के
मुख्य लेखक रहे. सन् १९५३ में अशोकजी के केन्द्रीय सूचना विभाग में चले
जाने पर सहकारी योगेन्द्र पति त्रिपाठी ने इसका सम्पादन सम्भाला और ३१
अगस्त, १९७१ ई. को अपनी असामयिक मृत्यु तक इसे बड़ी योग्यता से चलाया.
उत्तरप्रदेश की राजनीति में इस पत्र का अच्छा प्रभाव है. कांव-कांव,
अग्रलेख टिप्पणी, व्यंग्य-~चित्र, देश चक्र, देश-देशान्तर, विदेश-चर्चा,
आपके विचार, सुझाव-शिकायत, राज्यों की चिठ्ठियां आदि इसके स्थायी स्तम्भ
हैं.
युगधर्म--सन् १९५१ में युगधर्म का प्रकाशन नागपुर से हुआ. नर केसरी साजन
का यह दैनिक अब राष्ट्रीय विचार साधना समिति द्वारा प्रकाशित हो रहा है.
इसके प्रधान सम्पादक भगवतीधर वाजपेयी हैं. रायपुर (१९६१) तथा जबलपुर
(१९५६) से भी इसके संस्करण प्रकाशित होने लगे. हिन्दू संस्कृति के
प्रचार-प्रसार में इस पत्र की अधिक रुचि रही है.
नागपुर संस्करण के सम्पादक सतपाल पटाइत, रायपुर के सम्पादक बबन प्रसाद
मिश्र तथा जबलपुर के राधेश्याम शर्मा हैं. `युगधर्म' महाराष्ट्र व
मध्यप्रदेश के हिन्दी पत्रकारिता के प्रचार-प्रसार में अपनी महत्त्वपूर्ण
भूमिका निभा रहा है.
सन्मार्ग (कलकत्ता)--सन्मार्ग दैनिक कलकत्ता से १८ अप्रैल, १९४८ को
प्रकाशित हुआ. प्रबुद्ध वर्ग का आकर्षण इस पत्र के प्रति अधिक रहा.
विशेषत: जब यह पत्र पं. अनन्त प्रसाद मिश्र के सम्पादन में निकला था,
उसका राजनीतिक ही नहीं साहित्यिक स्तर भी उन्नत हुआ. `सन्मार्ग' के
वर्तमान सम्पादक हैं--राम अवतार गुप्त. पहले इसका प्रकाशन स्वामी
करपात्री जी के आशीर्वाद से वाराणसी से हुआ था और बाद में कलकत्ता से
संस्करण निकला. आजकल कलकत्ता संस्कण ही मुख्य पत्र बन गया.
वीर अर्जुन--`वीर अर्जुन' का प्रकाशन १९५४ में दिल्ली से हुआ. के.
नरेन्द्र इस पत्र के सम्पादक थे. अपने सम्पादकीय-लेख के कारण यह पत्र
विशेष प्रसिद्ध रहा. वीर अर्जुन का अपना विशेष पाठक वर्ग था. कभी महाशय
कृष्ण की लौह लेखनी उसमें आग उगलती थी, के. नरेन्द्र के सम्पादकीय के
कारण ही उसकी लोकप्रियता रही है. आजकल प्रभात सस्करण बन्द हो गया और
सांध्य `वीर अर्जुन' प्रकाशित हो रहा है.
पंजाब केसरी--`पंजाब केसरी' का प्रकाशन १९६४ में जालन्धर से हुआ. लाला
जगतनारायण इस पत्र के संस्थापक थे. यह पंजाब के लोकप्रिय दैनिक पत्र है.
`पंजाब केसरी' अपने रविवासरीय संस्करण के अतिरिक्त व्यंग्य विनोद
संस्करण, कला संस्कृति संस्करण, कहानी संस्करण, महिला संस्करण तथा
खिलाड़ी संस्करण भी प्रकाशित करता है. अर्थात् प्रतिदिन कोई न कोई
संस्करण विशेष सामग्री लिए होता है. निर्भिकता के कारण लाला जगतनारायण और
उनके पुत्र रमेश चन्द्र की आंतकवादियों ने हत्या कर दी. इस पत्र के
नियमित स्तम्भ हैं--चलते-चलते, कल क्या होगा, आज का दिन, खेल-कूद मंडी.
वर्तमान में इस पत्र के सम्पादक विजय कुमार हैं. `पंजाब केसरी' का
संस्करण दिल्ली से भी प्रकाशित हो रहा है.
दैनिक ट्रिब्यून--`ट्रिब्यून' चंडीगढ़ से प्रकाशित हो रहा है. प्रेम
भाटिया इस पत्र के प्रधान सम्पादक हैं और राधेश्याम शर्मा इसके सम्पादक
हैं.
