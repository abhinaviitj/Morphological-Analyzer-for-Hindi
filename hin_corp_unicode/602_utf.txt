<ळिटेरटुरे><ऐस्सय्स्><खुमर् झइनेन्ड्र><फट्नि आउर् फ्रटिब्ह><१९८८><फुर्वोडय् फ्रकस्हन् (झड् खि भट्)><णेत् ढेल्हि><४१-४५><२०१०><खुम झ्., फट्नि आउर् फ्रटिब्ह, ऐस्>

+ अनायास मंडली-सी जुट गयी और नाम बीच में आ गया तालस्ताय का. उनकी पंचा-~सवीं
बरसी मनाई जाने वाली है. जगह-जगह सभाएँ होंगी, स्मरण होगा, विचार होगा. यह सब
उन तालस्ताय को लेकर होगा जो शरीर में नहीं हैं, हर मन में जीवित हैं. उनकी
रचनाएँ पढ़ते हैं, और लगता है जैसे तालस्ताय के हृदय की धड़कन हमारी अपनी बनी
जा रही है. उन्होंने मानव के हृदय को छुआ है. हम नाम-~रूपधारी जन एक-एक कर मरते
रहेंगे, पर मनुष्य जियेगा. जिसके शब्द की धड़कन मानव-जाति के हृदय को स्पंदन
देती रहेगी, वह शब्दस्रष्टा मर नहीं पायेगा. उसको अमर रखा जायेगा.
विचित्र-सा लगता है यह कि एक आदमी मर जाय, शेष जन फिर भी उसे जिलाये रखें.
मालूम होता है कि इस तरह मरता और खत्म होता कुछ वही है जो उस लायक होता है.
अनुभूत सत्य, अक्षर में आया, मरता नहीं है. जीवन जीता चला जाता है, उसी के साथ
वह भी जीता चला जाता है.
लेकिन जमा हुए जन लेखक बिरादरी के थे. एक तरह तालस्ताय के सजातीय थे. उस आत्मीय
भाव में विनय और सम्मान देना आवश्यक नहीं रह जाता है. बेतकल्लुफी का व्यवहार
हो निकलता है.
अ ने कहा-क्या खूब आदमी था तालस्ताय ! मौत भी अपने ढंग की पायी, अद्वितीय !
ब ने कहा-और क्या ! क्या वह घर में खाट पर मरने वाला था. घर से बाहर सबकी शरण
में मरा और ऐसे कि दुनिया दहल गयी.
स ने कहा-बात ठीक है. प्रतिभा और पत्नी का योग हो नहीं सकता. पत्नी प्रतिभा को
चाट जाती है. तालस्ताय को आखिर भागना पड़ गया अपनी प्रतिभा की खातिर, नहीं तो
घर में हरदम झों-झों. मैं कहता हूँ प्रतिभावाला मरेगा, अगर शादी करेगा. बीबी की
और प्रतिभा की दुश्मनी मिट नहीं सकती. दोनों में से किसी एक को मिटना पड़ेगा.
"देखो बेचारे को ! जिन्दगी-भर प्यार की सीख देता रहा, उसकी बारीकियाँ खोलता
रहा. लेकिन एक पत्नी को न निभा सका. जाने पत्नी के सामने उसके प्रेम को क्या हो
जाता था...मैं तो खुलेआम कहूँगा, जिसे कुछ करना है वह ब्याह न करे."
"क्या करे ?"
"करे क्या ! रचना करे, सृजन करे, काम करे..."
"रचना खाक करे. मैं पूछता हूँ अपना क्या करे ? स्त्री पर पीठ फेर ले ? आधी
दुनिया को पूरा मान ले ? पुरूष होकर स्त्री को इन्कार कर दे ? यह हो नहीं सकता.
किसी तरह नहीं हो सकता."
"बड़े अहमक हो." मैंने कहा, "बीवी, औरत तो नहीं."
"क्या मतलब ?....व्यभिचार ?"
"हटाओ व्यभिचार को. मैं कहता हूँ गृहस्थी खटराग है. घर-गिरिस्ती की, कि आदमी
गया. दिमाग नून-तेल लकड़ी का हो गया. सच्चाइयों में वह फिर कैसे उठ सकता है.
समय के पार कैसे जा सकता है. सदाक़त कैसे थामे रह सकता है. हर समझौते में तब वह
गिरेगा. मिशन उसके पास तब नहीं रह पायेगा, सिर पर गिरिस्ती का जुआ होगा और वही
उसके लिए घेरा होगा. तब लिखेगा तो पैसे के लिए. मरेगा तो पैसे के लिए. वह खाक
इन्सान रहेगा. आदमी था तालस्ताय. बीबी झीका करे दिन-रात, अन्दर वह उससे कितना
आदमी था तालस्ताय. बीवी झींका करे दिन-रात, अन्दर वह उससे कितना ही त्रास पाता
रहा, पर सुनी नहीं एक भी. करता अपनी गया. निभाव नहीं हुआ, तो घर से निकल भागा.
आत्मा को नहीं खोया, गिरिस्ती को खो देना खुशी से मंजूर किया."
पाठक जानते होंगे कि पत्नी के साथ के झगड़े से तंग आकर पकी उमर में तालस्ताय एक
रात चोरी-चोरी घर से निकल भागे थे. तभी उन्हें बीमारी ने पकड़ा और राह में, एक
अनजाने से स्टेशन मास्टर के कमरे में, उनकी मौत हुई. कांउट थे, अतिशय सम्पन्न
थे. दुनिया में नाम था. पर मरने के लिए यही अनहोनी जगह उन्हें मिली !
तब नये महाशय बोले,"निभाव की बात किसने कही थी. मैं उसका क़ायल हूँ. मर्दुमी
निबाहते जाने में है. बीवी को निभा न सके वह क्या आदमी ! जरा होशियारी ज़रूर
चाहिए. तालस्ताय कामयाब नहीं हुए. शायद जरूरत से ज्यादा सच्चे रहे होंगे.
प्रतिभा यह कब कहती है कि आप सच्चे इतने हो जाइए सच्चे इतने हो जाइए कि कुशल
रह न जायँ.क्यों साहब, क्या खयाल है ?"
"प्रतिभा आप किसे कहते हैं ?"
"कम्बख्त है क्या वह ? यह कि आदमी में लचक न हो, लोच न हो ? सीधा, सतर
सिद्धान्त हो और मुड़ तक न सके ? मैं इसे पागलपन कहूँगा !"
"पागल और प्रतिभावान में ज्यादा अन्तर कब होता है !"
"नहीं होता है तो रखिये अपनी प्रतिभा को. मुझे किसी हालत पागल होना मंजूर नहीं
है. मैं कहता हूँ, औरत कसौटी है और दुनिया औरत है. याने दुनिया आदमी की कसौटी
है. किताबें लिखीं, ठीक हैं; पर कसौटी पर तालस्ताय साबित नहीं उतरे तो बताइये
क्या किया जाय ? लेखक की हैसियत से चलिए तारीफ कर लीजिए. लेकिन इन्सान की
हैसियत से, आप कुछ कहिये. मैं उनका कायल नहीं हो सकता."
"औरत के लिए आदमी टूट जाय ? यह कहाँ कि कामयाबी है ? उसूल औरत से बड़ी चीज
है. मैं नहीं मानता औरत को कसौटी. न दुनिया को औरत मानता हूँ."
.....मंडली की बातचीत इतनी बिखरी रही कि उसको समेटा नहीं जा सकता. उसमें सार
रूप इतना भर देखें कि उस वर्ग का मानस क्या है, जिसका काम अन्तिम सत्य की खोज
में है. बातचीत में जिन बन्धु का स्वर सबसे ऊँचा रहा उनकी यही टेक थी कि पत्नी
प्रतिभा की शत्रु होती है; विवाह से बड़ा खतरा नहीं है; उठता-उठता आदमी उससे
नीचे आ पड़ता है; और जिसे कुछ करना है कृपा कर वह बीवी-बच्चे न करे. रूसो ठीक
था कि बच्चे किये तो एक-एक कर उन्हें अनाथालय में डालता गया.
तालस्ताय तो उपलक्ष्य ही थे. उनका अभिनन्दन सभा में जाकर किया गया और शायद
फिर-फिर करना होगा; पर, उसके लिए यह स्थान नहीं है. उनके व्यक्तित्व से जो यह
व्यक्ति और परिवार का प्रश्न उठ खड़ा हुआ है, उसी से थोड़ा यहाँ उझल लेना है.
देखता हूँ कि परिवार की संस्था डगमगा रही है. परिवार मर्यादाओं से बनता है.
परस्पर कर्त्तव्य होते हैं, अनुशासन होता है और उस नियत परम्परा में कुछ जनों
की इकाई एक पारिवारिक हित के आस-पास जुट कर व्यूह में चलती है. उस इकाई के
प्रति हर सदस्य अपना आत्मदान करता है, इज्जत खानदान की होती है. हर एक उससे
लाभ लेता और उसे अपना त्याग देता है.
लेकिन इधर व्यक्तित्व की माँग हो चली है. कुल-प्रतिष्ठा का लक्ष्य जैसे हट गया
है, उसकी जगह आत्म-प्रतिष्ठा ने ले ली है. प्रत्येक अपने व्यक्तित्व का विकास
चाहता है, और शेष को उस निमित्त चाहता है. व्यक्तित्व की इस माँग ने संघर्ष को
तीव्र कर दिया है. यहाँ तक कि स्त्री-पुरूष विवाह द्वारा एक इकाई नहीं बना
पाते, दो के दो बने रहते हैं. पहले इस द्वित्व का बहुत कुछ हरण तो विवाह ही कर
लेता था, फिर शिशु बीच में आकर उनको और भी एकता दे देता था. लेकिन व्यक्तित्व
की इस माँग ने कुछ ऐसी स्थिति ला दी है कि यह बालक नाम का तीसरा सदस्य बीच में
आकर एकता नहीं लाता, प्रत्युत केन्द्र को और बिखरा देता है. पुरूष अपना काम
करता है, स्त्री अपना काम करती है और बालक जैसे-तैसे अपने को व्यस्त रखता है.
पैसा हुआ तो बालक आया के सिपुर्द हो जाता है.
ऊपर प्रतिभा शब्द आया है. शायद प्रतिभा अपने प्रति अडिग ईमानदारी को कहते हैं.
यह भी सच है कि अपने को ही सर्वथा अपने प्रेम का केन्द्र बना लेने से मनुष्य को
एक पागलपन प्राप्त हो जाता है. पागल वही जो अपने में मुँह गाड़ कर इतना उलट जाय
कि अपनी कल्पनाओं को सच ठहराये और बाहर की यथार्थओं को झुठला दे. वह अपने
मनोलोक को बसाये रहता है और शेष इहलोक से वास्ता तुड़ा लेता है. सिद्धांतवादी,
प्रतिभावादी, व्यक्तित्ववादी के साथ उत्तरोत्तर ऐसा होता हो कि उनका वास्ता
व्यवहार-लोक से ढ़ीला होकर टूटता जाय और सिद्धांत-लोक से जुड़ता चला जाय तो
अचरज नहीं है.
तालस्ताय इतने सफल लेखक हैं कि असफल पति और पिता हों तो इसके लिए
मन में शिकायत नहीं चाहिए. जो नाम कमाते हैं, यश-कीर्ति कमाते हैं, उनके
पारिवारिक जन मानो उसी में से थोड़ा बहुत रस खींच लेते हैं. जैसे उनसे फिर
दूसरा प्रतिदान नहीं माँगा जाता, उनके आत्मदान को स्वतन्त्र रहने दिया जाता है
कि जहाँ अर्पित हो, हो. यह स्वतन्त्रता व्यक्ति को बड़े मूल्य पर मिलती है.
समाजिक और पारिवारिक कर्तव्य चारों ओर रहते ही हैं. उनमें वह आबद्ध अनु-~भव कर
आता है कि जब उन माँगों को सुनना नहीं चाहता और उनके प्रति अपने-~को देना नहीं
चाहता. ऐसे वह अपने को परतन्त्र बना मानता है. स्वतन्त्र बनने के लिए, इसलिए या
तो मार्ग यह रह जाता है कि वह उन कर्तव्यों और मर्यादाओं से तोड़कर अपने को अलग
कर ले, या फिर उपाय यह है कि यथावश्यक आत्मदान उसका पारिवारिकों को भी मिलता
रहे, साथ ही उसकी अपनी निजी लगन को भी मिलता रहे.
यह समस्या सचमुच बहुत ही गहरी है. एक तरफ यह केन्द्रस्थ और अनन्त है. व्यक्ति
अपने प्रति सारी ईमानदारी मान ले तो वह लोक-कर्तव्यों से अपने को ऊचा उठा लेता
है. फिर जो करे वही उसके निकट समर्थनीय हो जाता है. अर्थात् वह अपने मन पर चलता
है, लोक के मत पर नहीं चलता. ऐसे व्यक्ति के मार्ग में विघ्न-बाधायें आयें और
आती जायें तो कुछ भी विस्मय नहीं है.
उधर मन की न माने और घर-कुटुम्ब जाति-समाज के मत के लिये ही जिये तो ऐसे
भी समस्या का हल होता दीखता नहीं है. कारण, इधर लोकमत की रक्षा होती है, तो
अपना मन उधर मरता जाता है.
जान पड़ता है कि मुक्त और पूर्ण पुरुष दोनों ओर से ही बना जा सकता होगा.
कम-से-कम भारतीय संस्कृति ऐसा मानती है. उसके रामचन्द्र मर्यादा पुरूषोत्तम
हैं. कृष्णचन्द्र मुक्त आत्म-लीला के पुरुष हैं. रामचन्द्र कर्तव्यनिष्ठ
धर्मनिष्ठ हैं. कृष्णचन्द्र का वचन है, `धर्म छोड़ो, सब धर्म मुझ में देखो'.
मानना होगा कि अन्त में यह आत्मिक और सामाजिक जीवन-विधियाँ एक ही परिपूर्णता
पर पहुँचती हैं. लेकिन अन्त में ही पहुँचती हैं, बीच में तो विषमता बहुत झेलनी
पड़ती है और उसमें से नाना विडम्बनाओं को जन्म मिलता है.
अब महान् तालस्ताय हों कि क्षुद्र हम हों, यह साफ है कि इस जगत् में परस्परता
से छुटकारा नहीं है. इस परस्परता के आरम्भ में ही पुरुष के लिए स्त्री और
स्त्री के लिए पुरुष उपस्थित हो रहते हैं. पुरुष अपने में पूर्ण हो सकता तो
सृष्टि के विधान में स्त्री की आवश्यकता न थी. ऐसे ही स्त्री अपने में पूर्ण हो
पाती तो पुरुष अविद्यमान ही रहता. दोनों यदि हैं और उन्हें परस्परता के बिना
चारा नहीं है तो विग्रह कितना भी होता रहे, सन्धि की भूमि अवश्य आवश्यक है.
पति-पत्नी-सम्बन्ध विग्रह के बीच सन्धि के लिए एक स्थायी भूमिका देता है. मैं
बिलकुल सम्भव नहीं मानता कि किसी भी पति-पत्नी में विग्रह न हो. रगड़
अवश्यम्भावी है. इसी से विवाह सदा एक परीक्षा है. और परीक्षा वह सच्ची और गहरी
तब है, जब विवाह एकदम अटूट बनता है. तलाक का सहारा ले कर जो विवाह तोड़ पाते
हैं, वे सच में सफल और सुखी होते हैं, ऐसा तो माना ही नहीं जा सकता. परीक्षा
में पड़ते नहीं, उनकी सफलता अप्रमाणित ही रहने वाली है. अवतारी रुपुष ब्रहमचारी
दीखते नहीं हैं, इसका यही कारण है. परमात्मा उन्हें कसता है अपनी कसौटी पर और
स्त्री से और विवाह से बचने नहीं देता है !
