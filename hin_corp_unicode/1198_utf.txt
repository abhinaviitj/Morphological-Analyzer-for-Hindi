<शोचिअल् श्चिएन्चे><शोचिओलोग्य्><ःअरिहर्नट्ह् ठ्रिपट्हि><अइडिच् शमज् खि ंओओल् फ्रक्रिटि><१९८५><इस्ह्वविड्यलय फ्रकस्हन्><अरनसि><२६ टो ३०><२०८०><ठ्रिपट्हि-अइडिच् शमज् फ्रक्रिटि> 

आर्य बाहर से आये या इसी देश के मूल निवासी रहे हैं, इस पर पर्याप्त सामग्री
पक्ष विपक्ष में प्रस्तुत की जाती है. लेकिन इस मूल प्रश्न को ही भुला दिया
जाता है कि आर्य नाम की कोई जाति या प्रजाति भी रही है या नहीं. आर्य का
जब ऋग्वेद और उसके परवर्त्ती साहित्य में कहीं प्रजाति अर्थ में प्रयोग है
ही नहीं तो यह विवाद कहाँ से शुरू होता है, इस पर हमने इसी शोध पत्रिका के
विगत अंक में विचार किया है. वस्तुतः आर्य शब्द गुण परक है और श्रेष्ठ अर्थ
में इसका प्रयोग होता है. श्रेष्ठता व्यक्तिगत चरित्र के साथ ही व्यवस्था,
दर्शन, आचरण, सम्पत्ति सिद्धान्त आदि के व्यापक सन्दर्भ में होने से इसके साथ
प्रजाति विश्लेषण का भ्रम उस समय होना स्वाभाविक है जब हम साम्राज्य-वादियों
की इस मनोवृत्ति के माध्यम बन जाते हैं कि भारतवर्ष में एक राष्ट्र होने
की क्षमता ही नहीं है. सभी वर्णों को उत्पन्न करने की क्षमता वाले इस देश
के सम्बन्ध में भूगर्भशास्त्रियों का विश्ष्ठ वर्ग भी इस पक्ष में विचार
प्रस्तुत कर रहा है कि भारतवर्ष में ही आदि सृष्टि हुई और यहीं से विश्व में
मानस विकास हुआ.ऋग्वेद से लेकर मानवधर्मशास्त्र तक प्रजाति विश्लेषण के जो
तथ्य मिलते हैं वे इसी के समर्थन में निर्विवाद रूप से हैं.वैदिक साहित्य में
जो विचार, व्यवहार और सिद्धान्तगत विभिन्नताएँ आती हैं और उनमें संघर्ष की
भी स्थिति चलती रहती है उसपर आर्य अनार्य प्रजाति भेद करने की अपेक्षा हमें
वैदिक अवैदिक भेद करना अधिक समीचीन प्रतीत होता है. वर्ण शब्द का प्रयोग
रंग के अर्थ में ऋग्वेद में पर्याप्त प्राप्त होता है किन्तु उसका प्रयोग
सामाजिक समूह के अर्थ में भी हुआ है. कृष्ण और शुक्ल वर्ण के परस्पर संघर्ष
में यह भी ध्यान देना आवश्यक है कि ऐसा संघर्ष प्रजातिगत नहीं है जिसे आर्य
द्रविड़ प्रजाति के रूप में विभक्त करते हुए उत्तर दक्षिण के संघर्ष का रूप
दिया जाय जों देने की चेष्टा की गयी है. इनका सम्बन्ध आचरणगत भी है. एक ही
परिवार में शुक्ल और कृष्ण वर्ण के भी होने के उल्लेख हैं. इसी आधार पर यह
तर्क प्रस्तुत करना कि द्रविड़ों के देवता शिव और आर्यों के देवता विष्णु में
समन्वय की प्रक्रिया रही है, हास्यास्पद लगता है क्योंकि विष्णु कृष्ण वर्ण
के हैं और शिव कर्पूर वर्ण के. इसमें तो विष्णु को शुक्ल और शिव को कृष्ण
होना चाहिए था. यहाँ देव-मंडल का विभाजन करने वाले वर्ण के स्थान पर शिव
और विष्णु के व्यावहारिक स्वरूप को आधार बना देते हैं. इसी व्यावहारिक आधार
पर यदि पूरा विश्लेषण देखा जाय तो आर्य प्रजाति न होकर आचरणगत श्रेष्ठता का
प्रतीक होगा.ऋग्वेद में प्राप्त द्धरणों से स्पष्ट है कि वर्ण शब्द आचरण एवं
व्यवस्तागत श्रेष्ठता से विशेष रूप में जुड़ा हुआ है और उसका प्रयोग जाति के
अर्थ में भी हुआ है. एक स्थान पर ब्राह्मण को दिव्य और शूद्र को असुर कहा
गया है. यहाँ असुर शब्द के प्रयोग में व्यापक रूप से गुण और सामाजिक समूह
दोनों अर्थों का प्रयोग पाया जाता है. ऋग्वेद की ऋचा (९/७१/२) को तैत्तिरीय
ब्राह्मण के साथ जोड़ कर देखने पर स्पष्ठ होता है कि असुर शब्द का प्रयोग
जाति के अर्थ में हुआ है जो शूद्र के आचरण को ध्यान में रखकर किया गया
है. इससे यह निष्कर्ष निकालने का खतरनाक प्रयास हुआ है कि शूद्र के लिए
असुर शब्द के प्रयोग से स्पष्ट है कि यह जाति आर्यों अनार्यों के दासत्व
के रूप में प्रविष्ट हुई है. वस्तुतः असुर शब्द का प्रयोग वरूण और इन्द्र
के लिए भी हुआ है. असुर शब्द का कोई रूढ़ अर्थ लेना ही भ्रमात्मक है.दास,
दस्यु और आर्य भेद का तो प्रश्न ही नहीं है. कहीं-कहीं उल्लेख आता है जहाँ
वैदिकों और दस्युओं में भेद करने के लिए इन्द्र से प्रार्थना की गयी है. यदि
कृष्ण वर्ण के आधार पर दस्यु भिन्न होते तो इस प्रकार की प्रार्थना क्यों
की जाती? इतना अवश्य है कि दस्युओं के विरोध से वैदिकों की रक्षा के लिए
बार-बार प्रार्थना की गयी है. इन उद्धरणों से स्पष्ट होता है कि दस्युओं में
शारीरिक नहीं आचारगत भिन्नता रही है. वैदिकों को बर्हिष्मत और दस्युओं को
अयज्ञ कहा गया है. दस्यु और दास कहीं भिन्न और कहीं एक ही माने गये हैं. एक
ही ऋचा में दोनों के नाम आये हैं और भिन्न अर्थ का द्योतन करते हैं. दोनों
के समूह अवैदिक आचरण के रूप में पाये जाते हैं. वैदिकों के विपरीत संघर्ष में
दोनों मित्र भी हो जाते हैं. फलतः वैदिको के लिए दोनों समान रूप से शत्रु हो
गये और उनके विनाश के लिए समान रूप से इन्द्र से प्रार्थना की गयी है. दोनों
के लिए आये विशेषणों से स्पष्ट है कि उनके वैदिक विरोध का कारण वैचारिक,
सैद्धान्तिक और व्यवस्थागत है. दोनों को अक्रतु कहा गया है जिसका तात्पर्य
है कि दोनों उस विचारधारा के रहे हैं जो यज्ञ धर्म का विरोध करते हैं.
ऋग्वेद की एक ऋचा में दस्यु के विशेषणों से उनकी संस्कृति एवं वैदिक समाज
के साथ उनके सम्बन्ध पर पूर्ण प्रकाश पड़ता है. उन्हें अक्रतु, मृध्रवाच,
अश्रद्ध, पणि, अयज्ञ आदि कहा गया है. इसमें पणि शब्द धन संचय के लिए आया है
अर्थात् जो वैदिक विधि के अनुसार धन का वितरण नहीं करता है उसे भी दस्यु
कहा गया है. अनेक स्थानों पर दासों को पणि कहा गया है. यहाँ जो भी विशेषण
सामने आये हैं उनसे अत्यन्त स्पष्ट है कि सारा संघर्ष व्यवस्था-गत है, इसमें
वर्ण या जाति का महत्त्वनहीं होता.उक्त विशेषणों से स्पष्ट है कि वैदिक
व्यवस्ता के मूलाधार यज्ञीय जीवन का दस्यु और दास विरोध करते हैं और स्वंय
वे उसे स्वीकार नहीं करते. वे वैदिक भाषा के अलावा अन्य भाषा का प्रयोग
करते हैं. वे वैदिक व्यवस्था में श्रद्धावान् नहीं हैं. इन्हीं आधारों
पर इन्हें अवैदिक कहा गया है. इन्द्र इन पर विजय प्राप्त करते हैं. वैदिक
काल से ही राज्य का उद्देश्य वैदिक व्यवस्था की रक्षा करना रहा है. बार-बार
इन्द्र की प्रार्थना की गयी है कि दासों से आर्य व्यवस्ता की रक्षा के लिए
वह युद्ध करे. मूल संघर्ष आर्य व्यवस्था का सर्वांगीण संरक्षण रहा है.
दासों के साथ इस प्रकार के संघर्ष के विपुल प्रमाण पाये जाते हैं.दासों
के साथ वैदिकों के संघर्ष में अनेक कारणों में सम्पत्ति मुख्य है. दासों
को `धनिनः' कहा गया है और इसी सन्दर्भ में पणि शब्द का भी प्रयोग होता
है. दास सम्पत्ति का संचय करते हैं. इन्द्र से प्रार्थना की गयी कि वे
उनसे सम्पत्ति छीन कर समाज में उसका वितरण कर दें. सम्पत्ति का अवैध ढंग
से संचय और उसका समाज विरोध में प्रयोग करने वालों को उत्तरवर्त्ती काल में
दस्यु कहा गया जो अब डकैत के अर्थ में प्रयुक्त होता है. धर्मशास्त्र में
स्पष्ट विधान पाया जाता है कि जो अतिरेक का वितरण न कर सम्पत्ति का संचय
करता है उसे `स्तेन' माना गया है और राज्य का दायित्व है कि इस प्रकार के
लोगों से सम्पत्ति लेकर उसका समाज में वितरण अनिवार्य रूप में कर दे. इसी
प्रकार की प्रार्थना वैदिक समाज में इन्द्र से की गयी है. स्पष्ट है कि समाज
का वह वर्ग या व्यक्ति जो सामाजिक नियमों के विपरीत सम्पत्ति का संचय करता
रहा है वैदिक समाज में उसे दस्यु कहा गया है. नैतिक स्तर पर इसी प्रकार
के विभाजन पर मूर मानते हैं कि वेद में कोई भी प्रमाण नहीं प्राप्त होता
जिसे आर्य अनार्य जैसे प्रजातीय विभाजन का आधार बनाया जाय.दासों और दस्युओं
के साम्पत्तिक चरित्र के विश्लेषण की ओर साम्राज्यवादी समाज वैज्ञानिकों
ने ध्यान नहीं दिया है. साम्पत्तिक प्रश्न परस्पर संघर्ष के लिए कितना
महत्तवपूर्ण रहा है और वैदिक व्यवस्था में व्यक्तिगत सम्पत्ति के क्या
सिद्धान्त थे, उनकी अवहेलना करने वालों को वैदिकों ने दस्यु और दास कहते
हुए जो समाजगत व्यवस्था का संघर्ष प्रस्तुत किया है उसके विश्लेषण के बिना
वैदिक प्रजाति विश्लेषण का महत्तव ही नहीं हो पाता. आर्थिक वितरण व्यवस्ता
से यज्ञीय जीवन का तादात्म्य सभी स्वीकार करते हैं. जब बार-बार दासों,
दस्युओं को अयज्ञ, अयज्वा और अनीन्द्र कहा जा रहा है तब इसका सम्बन्ध रंग
और अनार्य मान्यता से जोड़ने का साहस मात्र दुराग्रह होगा. स्थापित मर्यादा
के विपरीत नयी व्यवस्था को अपने स्वार्थ में स्थापित करने वालों को वैदिक
काल से ही मायावी कहा जाता है. दासों को बार-बार मायावी कहा जाता रहा है.
वेदों के व्रत का अर्थ विधि के सन्दर्भ में है. दस्युओं को जब अव्रत के साथ
अपव्रत भी कहा जा रहा है तब इसका स्पष्ट अर्थ है वैदिक व्यवस्था के नियमों
के प्रति विद्रोही को दस्यु कहा जाना.कहीं कहीं दासों और दस्युओं में भेद
किया गया है. अव्रत, अयज्ञ आदि शब्द दासों नहीं दस्युओं के लिए आते हैं.
यहाँ यह भी स्पष्ट होता है कि दास और दस्यु दोनों विशेषण विभिन्न सन्दर्भ
में आये हैं. साम्पत्तिक व्यवस्था को तोड़ जो सम्पत्ति का संचय कर रहा है
उसे दास नहीं दस्यु कहा जाता है. आज भी डकैत के लिए दस्यु शब्द का प्रयोग
होता है. इस स्थिति में वैदिक दस्यु की परम्परा बड़ी ही स्पष्ट आ रही है
जिसमें कदाचरण-शील व्यक्ति या समूह को कृष्ण शब्द से निर्दिष्ट करते हुए इस
आचरण में सम्पृक्त को असुर, दस्यु, दास आदि कहा गया है. इसी से मिलता हुआ
शब्द भी है. ब्राह्मण वंश में उत्पन्न `उत्तम वंश ऋषि पुलस्त्य के नाती'
रावण को राक्षसराज, रजनीचर आदि वह सभी कुछ गया है जो वैदिक राक्षस के लिए
शब्द प्रयुक्त हैं. रावण की वंश परम्परा वैदिक है किन्तु आचरण के आधार पर वह
अवैदिक रूप में प्रस्तुत हुआ और उसके वैदिक यज्ञ आदि का भी ध्वंस कराया गया
जो उद्देश्य के आधार पर ही निषिद्ध हुआ न कि प्रजातीय आधार पर. इसी प्रकार के
५०,००० राक्षसों का वध इन्द्र ने किया था.भाषा के सम्बन्ध में अनुशासन वैदिक
परम्परा से आ रहा है. उसमें शब्द उच्चा-रण को धर्म एवं अधर्म का प्रतीक बना
दिया गया. अशुद्ध शब्दों के उच्चारण या शब्द विद्या के नियमों के विपरीत
उच्छंखल व्यवहार करने वालों को मृध्रवाच अर्थात् राक्षस, दास, दस्यु आदि
कहा गया है. ग्लेंडर ने भी मृध्रवाच को अशुद्ध उच्चारण ही माना है. जहाँ
तक प्रजातीय सत्रुता का प्रश्न है स्वयं वैदिकों में भी उसी प्रकार परस्पर
युद्ध हुए हैं जैसे उनका दासों, दस्युओं आदि के साथ हुआ है. इन्द्र ने सुदास
की रक्षा जिस प्रकार दासों से की उसी प्रकार उन्होंने वैदिकों से भी की. यहाँ
तक कि वैदिकों के पारस्परिक युद्ध में दासों ने भी पक्ष विशेष लेकर युद्ध
किया है. इनमें अधिकांश युद्ध इसलिए हुए कि वैदिक विधि के प्रति विरोधियों
को वेद मार्ग पर लाना था. वैदिक समाज के सदस्य भी वैदिक विधि की अवहेलना
पर परस्पर युद्ध करते हुए पाये गये हैं. इस स्थति में वैदिक और दासों में
अन्तर नहीं रह जाता और कभी-कभी उन्हें भी दास कह दिया जाता है. अथर्वन्
और वरूण संवाद इसका प्रमाण है. अथर्वन् ने घोषणा की कि उसके द्वारा मान्य
विधि का उल्लंघन कोई भी दास या आर्य नहीं कर सकता है.आचारगत दास, दस्यु,
राक्षस आदि का विश्लेषण पौराणिक परम्परा में अत्यन्त स्पष्ट हो जाता है.
सर्वाधिक प्रचलित असुर संस्कृति के प्रतीक शुम्भ निशुभ है. देवी भागवत में
शुम्भ और देवी संवाद इस अंश में अत्यन्त स्पष्ट प्रमाण प्रस्तुत करता है.
दोनों के विवाद अक्षरशः सामने रखने पर लगता है दो विरोधी विचार-के दार्शनिक
शास्त्रार्थ कर रहे हैं. एक का पक्ष है भौतिकवाद और उससे उत्पन्न नैतिकता और
दूसरा है आध्यात्म-वादी जो उस पर स्थिर व्यवस्था के लिए संघर्ष कर रहा है.
मूर ने ठीक यही परम्परा वेदों में खोजा है. वह नहीं मानता कि वेदों में किस
प्रजातीय संघर्ष की गन्ध भी है. उन्होंने ऋग्वेद के ५८ उद्धरणों के आधार पर
सिद्ध करना चाहा कि यह संघर्ष युद्ध मान्यता, सिद्धान्त, आचार और दर्शन के
लिए हैं. यह भी सही है कि पूर्व उदाहरणों के समान ही स्पष्ट रूप में वैदिक
परम्परा और विधि में अविश्वास रखने वालों को अराधसम्, अप्रणतम् और अप्रणतः
कहा गया है.असुर आदि विशेषण वैदिकों के लिए यहाँ तक कि उनके देवताओं के लिए
भी आता है. एक स्थान पर तो स्वयं इन्द्र के लिए `एघमानद्वित्' शब्द का प्रयोग
किया गया है. इसका तात्पर्य है कि इन्द्र उन वैदिकों का शत्रु है जो वेदज्ञ
तो हैं किन्तु इन्द्र को हवि न देने के कारण इन्द्र के शत्रु हैं. इस
प्रकार के आख्यान के पौराणिक रूप अनेक स्थान पर आते हैं. सबसे प्रसिद्ध
आख्यान कृष्ण और गोवर्धन के सम्बन्ध में इन्द्र-कोप की है. जैसा कहा गया है
कि पणि ऐसा वर्ग है कि जो सम्पत्ति संचय के कारण शत्रु है. उसे ही कौटल्य ने
आगे चलकर समाज-कण्टक कहा है. सम्पत्ति संचय करने वालों को समाज-शत्रु कहना
वैदिक परम्परा है. मूर ने इसका अर्थ कृपण किया और मैकडालन ने कीथ के साथ पणि
का सम्बन्ध उस वयक्ति या समाज से जोड़ा है जो सम्पत्तिवान् होते हुए भी धन
का प्रयोग यज्ञ या अन्य सामाजिक कार्य में नहीं करते. एक स्थान पर उन्हें
सूदखोर कह दिया गया है. ऐसे सभी लोग इन्द्र से आक्रान्त हैं. इन उदाहरणों
पर इन्हें अत्यन्त स्पष्टता के साथ वैदिक समाज का सदस्य कहा है, साथ ही
इनके विनाश के लिए ही संघर्ष हुआ जिसमें दस्यु या राक्षस-वध जैसे शब्दों
का प्रयोग किया गया है.
