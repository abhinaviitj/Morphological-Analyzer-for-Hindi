<छोम्मेर्चे><आच्चोम्टन्च्य्><औम् फ्रकस्ह् ठोस्ह्मिवल्><आन्केक्स्हन् के शिड्ड्हन्ट><१९८२><ंएएनक्स्हि फ्रकस्हन्><ंएएरुट्><९० टो ९७><२६००><ठोस्ह्मिवल् - आन्केक्स्हन् के शिड्ड्हन्ट>

पूँजीगत प्राप्तियाँ--किसी स्थायी सम्पत्ति, जैसे भूमि, भवन मशीन आदि के
बेचने से प्राप्त धनराशि का प्रमाणन प्रसंविदा के रूप में उपलब्ध
प्रमाण-पत्र से करना चाहिए, जैसे बिक्री प्रसंविदा. यदि नीलामकर्ता के
द्वारा सम्पत्ति बेची गई हो तो नीलामकर्त्ता का लेखा-पत्र देखना चाहिए.
आवश्यकता पड़ने पर सम्बन्धित पक्षों के साथ पत्र-व्यवहार करके प्राप्ति
की सत्यता का पता लगाना चाहिए.
भुगतान पक्ष का प्रमाणन--व्यापार से सम्बन्धित भुगतानों के प्रमाणन का
उदेश्य केवल यह देखना ही नहीं होता है कि भुगतान हो गया है वरन उसका
प्रमाणन निम्न बातों को निश्चय करने के उदेश्य से किया जाता है:
(१) प्रत्येक भुगतान उचित व्यापारिक कार्यो के लिए किया गया है.
(२) समस्त भुगतान अंकेक्षण की अवधि से सम्बन्ध रखते हैं अर्थात अंकेक्षण
की अवधि के अन्दर हुए हैं.
(३) सभी भुगतान हिसाब की पुस्तकों में ठीक-ठीक लिखे गये हैं.
(४) भुगतान सही व्यक्तियों को किये गये हैं अर्थात् जिन व्यक्तियों को
भुगतान किया जाना था उन्हीं को किया गया है.
(५) भुगतान उचित रूप से किये गये हैं अर्थात् प्रत्येक भुगतान के लिए
सम्बन्धित पक्ष से सही प्रमाणक प्राप्त कर लिया गया है.
(६) प्रत्येक भुगतान अधिकृत व्यक्तियों को स्वीकृति के उपरान्त ही किया
गया है.
प्राप्ति की भाँति ही प्रत्येक भुगतान के लिए एक न एक अधिकृत प्रमाण-पत्र
का होना आवश्यक है. अंकेक्षक को चाहिए कि भुगतान पक्ष का प्रमाणन आरम्भ
करने से पूर्व वह सभी प्रमाणकों को मँगवा ले. इन प्रमाणकों पर उचित रूप
से क्रमांक पड़ा होना चाहिए और रोकड़-बही में लिखित क्रम के अनुसार फाइल
किये होने चाहिए. इन प्रमाण-पत्रों की रोकड़-बही से परीक्षा करते समय उन
सभी बातों को सावधानी से देखना चाहिए जिनका उल्लेख इसी अध्याय में
`प्रमाणकों की जाँच करते समय ध्यान देने योग्य बातें शीर्षक के अन्तर्गत
पूर्वत: किया जा चुका है. जब हम कुछ प्रकार के भुगतानों के प्रमाण-पत्र
सम्बन्धी विशिष्ट बातों पर विचार करेंगे. भुगतान सम्बन्धी किसी भी मद का
प्रमाणन करने में अंकेक्षक को उससे सम्बन्धित आन्तरिक जाँच-व्यवस्था को
भली-भाँति देखना होगा.
भुगतान पक्ष की कुछ प्रमुख मदों का प्रमाणन
रोकड़ी क्रय--जो माल रोकड़ी क्रय किया है उसका प्रमाणन उन प्राप्त कैश
मीमो द्वारा किया जाना चाहिए, जो विक्रेता से प्राप्त हुई है. सन्देह की
स्थिति में गौण प्रपत्र भी देखे जा सकते हैं. उदाहरण के लिए इस प्रकार की
क्रय की जाँच के लिए उस आर्डर पत्र को भी देखा जा सकता है जो माल मँगाने
के लिए विक्रेता के पास भेजा गया था. कभी-कभी पूर्ण सन्तुष्टि के लिए
अंकेक्षक दोनों पक्षों के बीच हुए पत्र-व्यवहार की जाँच भी करता है.
ऋणदाताओं को भुगतान--इस ओर सबसे प्रमुख प्रमाणक ऋणदाताओं से प्राप्त रसीद
है जो भुगतान करने के उपरान्त उनसे प्राप्त हुई है. आवश्यकता के समय
ऋणदाताओं द्वारा भेजे गये `लेखा विवरण' का मिलान खाता-बही में उन्हीं
ऋणदाताओं के खातों से करना चाहिए. `क्रय बही' तथा बीजकों की जाँच तो
पहिले हो चुकती है, अत: इनके प्रमाणन की आवश्यकता इस समय नहीं होती.
सम्पत्ति का क्रय--जब कोई सम्पत्ति क्रय की जाती है तो उसके दो स्वरूप हो
सकते हैं. एक, सम्पत्ति का पूरा मूल्य चुराकर पूर्ण रूप से उसे क्रय किया
गया हो और दूसरा, किसी सम्पत्ति को पट्टे के आधार पर क्रय किया हो. पहली
परिस्थिति में वास्तविक प्रसंविदा और भमि व भवन सम्बन्धी अधिकार पत्र
देखने आवश्यक हैं. पट्टे की स्थिति में प्रसंविदा और पट्टे से सम्बन्धित
कागज देखने चाहिए. सम्पत्तियों के सम्बन्ध में जो भी कानूनी व्यय हुए हों
उनकी जाँच भली प्रकार की जानी चाहिए. इस प्रकार के खर्चे क्रय मूल्य का
ही एक अंग होते हैं, अत: वे सम्पत्ति के क्रय मूल्य में ही सम्मिलित किये
जायें, अंकेक्षक को यह देखना चाहिए. दलाल, वकील आदि के बिलों से इन
कानूनी खर्चों की जाँच की जानी चाहिए. जहाँ भवन आदि का निर्माण कराया गया
है वहाँ उसकी कीमत का प्रमाणन ठेकेदारों के साथ हुए प्रसंविदों,
इन्जीनियर आदि के द्वारा दिये गये प्रमाण-पत्रों, रसीदों आदि की सहायता
से किया जाना चाहिए.
मशीनरी, फर्नीचर आदि का क्रय--इस प्रकार के क्रय में विक्रेता से प्राप्त
बीजक अथवा रसीद प्रमुख प्रमाणक होता है. उसी के आधार पर इनका प्रमाणन
करना चाहिए. इन सम्पत्तियों के मँगाने, लगाने, फिट कराने आदि का व्यय
पूँजीगत होता है. अत: उसे इनकी कीमत में ही जोड़ना चाहिए. यदि ये
सम्पत्तियाँ नीलाम में खरीदी गई हों तो नीलामकर्ता के पत्र से उस धनराशि
की जाँच करनी चाहिए.
वेतन और मजदूरी--वेतन का प्रमाणन `वेतन-बही' अथवा वेतन बिल से करना
चाहिए. इसमें कर्मचारियों का वेतन, में से काटी गई कटौतियाँ, दिये गये
भत्ते और भुगतान की जाने वाली कुल राशि लिखी होती है. अंकेक्षक को देखना
चाहिए कि प्रत्येक प्राप्तकर्ता ने अपने हस्ताक्षर कर दिये है. वेतन-बही
का मिलान रोकड़-बही से करना चाहिए.
मजदूरी के भुगतान में, वेतन की अपेक्षाकृत, छल-कपट की सम्भावनाएं अधिक
होती है. प्रथम बात तो यह है कि बड़े-बड़े औद्योगिक संस्थानों में
सहस्रों व्यक्तियों को मजदूरी देनी होती है और द्वितीय व्यक्ति अधिकांशत:
गरीब अपढ़ होते है. अत: उनकी मजदूरी के भुगतान करने में भुगतानकर्त्ता
कर्मचारी गड़बड़ी कर सकते है. अत: अंकेक्षक को `मजदूरी' की जाँच
सावधानीपूर्वक करनी चाहिए. इसके लिए मजदूरी के ऊपर सुदृढ़ आन्तरिक जाँच
व्यवस्था होना अनिवार्य सा हो जाता है. इस प्रकार की मजदूरी से सम्बन्धित
आन्तरिक जाँच व्यवस्था का पूर्ण वर्णन गत अध्याय में किया जा चुका है.
अंकेक्षक को देखना होगा कि वह `आन्तरिक जाँच' कहाँ तक सफल है. मजदूरी के
प्रमाणन में सुदृढ़ `आन्तरिक जाँच' के ऊपर निर्भर करने के अतिरिक्त
प्राय: अंकेक्षक के पास दूसरा मार्ग ही नहीं है, क्योंकि प्रत्येक मजदूरी
भुगतान के लिए मजदूरी प्राप्तकर्ता के हस्ताक्षर प्राप्त करना प्राय:
असम्भव ही होता है. अपने सन्तोष के लिए, फिर भी अंकेक्षक मजदूरी के
प्रमाणन में `परीक्षण जाँच' अपना सकता है. उसे यत्र-तत्र मजदूर तालिकाओं
के योग आदि की जाँच करनी चाहिए. एक विशेष समय में बाँटी गई कुल मजदूरी
की जाँच रोकड़-~बही देखकर करनी चाहिए. मजदूरी तालिकाओं में लिखे कुछ
नामों का मिलान श्रमिक कार्डों से करना चाहिए. मजदूरी में लिखे कुछ नामों
का मिलान श्रमिक कार्डो से करना चाहिए. अन्त में, सावधानी से देखना चाहिए
कि मजदूरी तालिकाओं पर उन सभी व्यक्तियों के हस्ताक्षर ठीक प्रकार से हो
रहे है जिन्होंने उन तालिकाओं के बनाने में योग दिया है. इसके अतिरिक्त
भुगतान की स्वीकृति देने वाले अधिकारी तथा जिसकी देखरेख में मजदूरी वितरण
की गई है उस अधिकारी के भी हस्ताक्षर इन तालिकाओं पर होने चाहिए.
देय बिल--बिलों के भुगतान की जाँच लौटकर आई हुई बिलों से करनी चाहिए.
इसके लिए रुपया प्राप्त करने वाले से मिली रसीद को भी देखना चाहिए. इसके
लिए रुपया प्राप्त करने वाले से मिली रसीद को भी देखना चाहिए. यदि भुगतान
बैंक द्वारा किया गया हो तो इसका प्रमाणन बैंक की पास बुक से किया जाना
चाहिए. इसके लिए बिल बहीं भी देखी जा सकती है.
विनियोगों का क्रय--विनियोगों में यदि किसी कम्पनी के अंश खरीदे गये हों
तो प्रथम, अंकेक्षक को `आबंटन पत्र' देखना चाहिए. इसके पश्चात भुगतान की
जाँच के लिए उस बैंक की रसीद देखनी चाहिए जहाँ कि अंशों पर माँग की राशि
जमा की गयी है. अन्य प्रकार के विनियोगों की स्थिति में दलाल के क्रय नोट
उसकी रसीद की जाँच करनी चाहिए. जहाँ विनियोग बैंक द्वारा किये गये हों
यहाँ बैंक की पासबुक से उनका मिलान करना चाहिए. साथ ही बैंक कमीशन की
जाँच भी बैंक पासबुक से करनी चाहिए.
ऋण--ऋण के प्रमाणन में ऋणी से प्राप्त रसीद की जाँच करनी चाहिए. साथ ही
ऋण-समझौता अथवा बन्धक पत्र, यदि कोई लिखा गया हो तो उसे भी देखना चाहिए.
ऋण किसी उत्तरदायी अधिकारी स्वीकृत किया होना चाहिए. संयुक्त स्कन्ध
प्रमण्डलों की स्थिति में अपने संचालकों तथा अन्य कर्मचारियों को दिये
गये ऋण के लिए प्रमण्डल अधिनियम में दिये गये नियमों का पालन किया जाना
चाहिए. अंकेक्षक को इनका प्रमाणन करने में देखना चाहिए इन नियमों का पालन
हुआ है.
एकस्व और कापीराइट--इनके लिए बिक्री अथवा अभिहस्तांकन से सम्बन्धित आपसी
प्रसंविदे की जाँच की जानी चाहिए. अधिकारों से प्राप्त करने के बदले में
जो भुगतान किया गया है उसकी जाँच प्राप्त रसीदों से करनी चाहिएँ.
डाक व्यय, स्टेशनरी आदि--इनके प्रमाणन के लिए डाक व्यय बही की
ध्यान-~पूर्वक जाँच करनी चाहिए. व्यय से सम्बन्धित रसीदें देखनी चाहिएँ
तथा बचे हुए सामान की भी भली-भाँति जाँच करनी चाहिए.
आहरण--`आहरण' साझेदारी व्यवसाय की विशेषता है. इसका प्रमाणन करने के लिए
`सांझेदारी' को देखना चाहिए और ज्ञात करना चाहिए कि प्रत्येक साझीदार को
किस सीमा तक आहरण निकालने का अधिकार है. साझीदारों द्वारा ली गई राशि के
लिए उनसे अंकेक्षक पूछताछ भी कर सकता है.
विभिन्न व्यय--किराया, बिजली, विज्ञापन स्थानीय कर आदि जैसे व्ययों का
प्रमाणन उनके भुगतान की रसीदों से किया जाना चाहिए.
२. खुदरा रोकड़ बही
साधारणत: एक व्यापारी की दृष्टि से, हम फुटकर खर्चों को कम महत्व देते
है. लेकिन एक अंकेक्षक के दृष्टिकोण से फुटकर खर्चो का प्रमाणन उतना ही
महत्व-~पूर्ण है जितना किसी दूसरी प्रमुख बही का. कुछ परिस्थितियों में
तो अंकेक्षक के लिए फुटकर खर्चो की जाँच बहुत महत्वपूर्ण हो जाती है.
व्यापारी खर्चो के साधारण स्वभाव अथवा कम धनराशि को देखकर खर्चो का
महत्त्व स्वीकार नहीं करते और कई बार तो वे इस प्रकार के खर्चो को बही
में उचित प्रकार से लिखने की ओर भी कम ध्यान देते हैं. परिणाम यह निकलता
है कि कुछ विषम परिस्थितियों में इन्हीं साधारण खर्चो में व्यापार के धन
के अतुल राशि गबन कर ली जाती है. ऐसी परिस्थितियों में अंकेक्षक के लिए
यह बड़ा कठिन हो जाता है कि वह इन फुटकर खर्चो की जाँच किस प्रकार करें.
अत: उसके पास केवल एक ही मार्ग है कि वह अपने नियोक्ता व्यापारी का ध्यान
फुटकर खर्चों के विषय में हुई अव्यवस्था की ओर दिलाये और भविष्य में
फुटकर खर्चों के लेखन और उनकी आन्तरिक जाँच की एक समुचित योजना उसके
सम्मुख रक्खे. अंकेक्षक तभी अपने दायित्व से मुक्त हो सकता है.
अधिकांश व्यापारों में `फुटकर खर्चो' पर व्यय की गई राशि यद्यपि थोड़ी
होती है तथापि वह अनेक मदों में विभक्त रहती है. अंकेक्षक के लिए यह
असम्भव है कि वह प्रत्येक छोटी राशि को प्रमाणक की सहायता से जाँच सके.
अत: फुटकर खर्चो की जाँच करते समय उसे बहुत कुछ वहाँ की आन्तरिक
जाँच-व्यवस्था पर निर्भर करना होता है. कुछ छोटे व्यापार में फुटकर खर्चो
के लिखने के लिए कोई उचित वहीं नहीं रक्खी जाती बल्कि उनको एक साधारण बही
में लिखते रहते हैं, जो व्यापारिक बही नहीं होती है. एक विशेष समय के बाद
में यह जानने के लिए कि कुल कितना फुटकर खर्च हो गया है, फुटकर खर्चो के
लिए प्राप्त की गई राशि में से हाथ में बची हुई राशि घटाकर उसे ज्ञात कर
लिया जाता है. खर्च के इस योग को रोकड़-बही में नाम लिखकर हानि-लाभ खाते
में हस्तान्तरण कर देते हैं. इस प्रकार के खर्चो का कोई विश्लेषण व्यापार
में नहीं रक्खा जाता. खर्चो के लिखने की यह प्रणाली बिल्कुल अपूर्ण और
भदी है और किसी भी अंकेक्षक को इसे स्वीकार नहीं करना चाहिए.
फुटकर खर्चो के लिखने के लिए खाने वाली वही रखना उचित है जिसके नाम की ओर
वह राशि लिखनी होती है जो पेशगी के रूप में खर्च करने के लिए प्राप्त की
गई है, और जमा की ओर से सब खर्च लिखे जाते है जो फुटकर रूप में हुए है.
खर्चो का विश्लेषण अनेक मदों में कर लिया जाता है और उसी के अनुसार वही
में जमा की ओर खाने बनाये जाते हैं. अन्तिम एक खाना जोड़ का होता है. बही
में एक खाना प्रमाणक का नम्बर लिखने के लिए भी होना चाहिए.
फुटकर खर्चो के लिए छोटे रोकड़िये को धनराशि देने की दो पद्धतियाँ है.
प्रथम, जब-जब जितनी राशि की आवश्यकता पड़ती है उतनी राशि का चैक छोटे
रोकड़िये को दिया जाता है. प्राप्त की गई यह धनराशि फुटकर बही में
`प्राप्ति की ओर' लिख दी जाती है. दूसरी पद्धति `अग्रदाय पद्धति (ईम्प्रेस्ट्
श्य्स्टेम्) कहलाती है. इस पद्धति के अनुसार छोटे रोकड़ियों को माह के
प्रारम्भ में एक निश्चित धनराशि दी जाती है, जिसमें से वह माह के समस्त
छोटे-छोटे खर्चो का भुगतान करता रहता है और माह के अन्त में वह अपना
हिसाब रसीदों सहित प्रधान रोकड़िये को देता है. छोटे रोकड़िये ने जितना
खर्च किया है प्रधान रोकड़िया उसे उतनी राशि और दे देता है ताकि उसके पास
दूसरे महीने के प्रारम्भ में भी उतनी ही धन-~राशि हो जाये जितनी कि
प्रारम्भ में थी. अंकेक्षण के दृष्टिकोण से यह पद्धति सरल है क्योंकि
किसी भी समय इसकी जाँच हो सकती है.
यह पूर्ववत् कहा ही जा चुका है कि इस कार्य में अंकेक्षक को `आन्तरिक
जाँच व्यवस्था' पर निर्भर रहना पड़ता है. अत: इसके लिए अच्छी आन्तरिक
जाँच व्यवस्था का होना आवश्यक है. इसका विवेचन हम गत अध्याय में ही कर
चुके हैं.
आन्तरिक जाँच की उचित व्यवस्था होने पर एक अंकेक्षक को फुटकर रोकड़ बही
का प्रमाणन निम्न प्रकार करना चाहिए:
(१) छोटे रोकड़िये को दी गई पेशगी धनराशि का मिलान रोकड़-बही से करना
चाहिए और साथ ही इस सम्बन्ध में काटे गये चैकों का भी प्रमाणन रोकड़-~बही
से करना चाहिए.
(२) फुटकर रोकड़-बही के जोड़, आर-पार जोड़ एवं उतारे गये शेषों की जाँच
करनी चाहिए.
(३) किसी एक समय के फुटकर खर्चो को प्रमाणकों सहित विस्तार से जाँचना
चाहिए, जिससे आन्तरिक जाँच व्यवस्था की गहराई का पता लग सके.
(४) मदों का विश्लेषण और उनकी खतौनी की जाँच भी करनी चाहिए.
(५) डाक व्यय का खर्च `डाक व्यय पुस्तक' से जाँचना चाहिए.
(६) अन्त में फुटकर रोकड़िये के पास की रोकड़ को भी गिनना चाहिए.
३. क्रय-बही
इस बही में उधार क्रय लिखी जाती है. परन्तु उधार क्रय से तात्पर्य केवल
उन्हीं पदार्थो के क्रय से है जिन्हें व्यापार स्वामी ने बेचने के हेतु
क्रय किया हो. इस प्रकार जब माल उधार क्रय किया जाता है तो इसे या तो नकल
बही में लिखते हैं या क्रय-बही में. बड़े व्यापार गृहों में इस प्रकार की
खरीद के लिए साधारणत: अलग से ही बही रखी जाती है. इस बही में खाने साधारण
नकल बही के खानों से भिन्न होते है, क्योकि इसमें जमा और नाम के दोनों
लेखे नहीं लिख जाते. क्रय-बही में कितने खाने हों, यह बात वैसे व्यापार
की आवश्यकताओं पर निर्भर है, लेकिन फिर भी साधारणत: इस बही में ५ खाने
बनाये जाते है. पहले खाने में तिथि, दूसरे में विवरण, तीसरे में बीजक
नम्बर, चौथे में खाता पृष्ठ नम्बर और पाँचवें खाने में धन-~राशि लिखी
जाती है. इस बही को `बीजक-बही' या `क्रय नकल बही' भी कहते हैं.
प्रत्येक दिन की, सप्ताह या पक्ष के अन्त में क्रय-बही से खाता-बही में
खतौनी की जाती है. इस कुल समय का क्रय-बही का योग क्रय खाते में `ठो
सुन्ड्रिएस् अस् पेर् पुर्च्हसेस् भोओक्' के नाम से लिख दिया जाता है और प्रत्येक
क्रय का लेखा उन व्यक्तियों के खातों में जमा किया जाता है जिनसे माल
क्रय किया जाता है.
क्रय-बही के प्रमाणन में अंकेक्षक को निम्नलिखित बातों पर ध्यान देना
चाहिए:
(१) क्रय-बही की जाँच का अर्थ वास्तव में बीजकों की जाँच से होता है,
क्योंकि इन्हीं के आधार पर क्रय-बही में लेखे किये जाते हैं. अत:
सर्वप्रथम क्रय-बही के प्रत्येक लेखे से सम्बन्धित बीजक की जाँच भली
प्रकार करनी चाहिए. बीजकों की जाँच करने में अंकेक्षक को उन सभी नियमों
को ध्यान में रखना चाहिए, जो कि प्रमाणकों की जाँच के सम्बन्ध में इसी
अध्याय मे बतलाये जा चुके है.
(२) क्रय-बही के लिए अपनायी गई आन्तरिक जाँच व्यवस्था की भी जाँच की जानी
चाहिए. इस व्यवस्था के संतोषजनक होने पर अंकेक्षक का कार्य बहुत सरल हो
जाती है. उन परिस्थितियों में जहाँ इस प्रकार की व्यवस्था अपूर्ण अथवा
दोष पूर्ण लगे, अंकेक्षक को चाहिए कि वह इसकी सूचना अपने नियोक्ता को दे
दे.
(३) अंकेक्षक को अपने संतोष के लिए कुछ बीजकों की जाँच आर्डर पुस्तक में
लिखे गये आर्डरों की प्रतिलिपियों से करनी चाहिए.
(४) वर्ष के आरम्भ और अन्त के कुछ बीजकों की जाँच विशेष रूप से की जानी
चाहिए. कुछ बीजकों का, माल प्राप्ति पुस्तक से मिलान करना चाहिए. कभी-कभी
ऐसा होता है कि वर्ष समाप्ति पर जो माल व्यापार में आता है वह स्टाक में
तो सम्मिलित कर लिया जाता है लेकिन क्रय पुस्तक में नहीं लिखा जाता. माल
प्राप्ति पुस्तक से बीजकों का मिलान करने पर इस प्रकार की अनियमितता को
ज्ञात किया जा सकता है. इसी प्रकार वर्ष के आरम्भ के बीजकों का मिलान भी
माल प्राप्ति पुस्तक से करना चाहिए. ऐसा हो सकता है कि कुछ बीजकों का
जमा-~खर्च क्रय-बही में दो बार कर दिया गया हो, एक उसी वर्ष में जब कि
माल प्राप्त हुआ है और दूसरा नये वर्ष के प्रारम्भ में.
(५) जहाँ कहीं खोये हुए बीजकों के स्थान पर बहुप्रतिलिपि (डुप्लिचटे)
बीजक उपलब्ध हो, वहाँ उनकी जाँच अंकेक्षक द्वारा बड़ी सावधानी से की जानी
चाहिए. हो सकता है किसी प्रकार की गड़बड़ी के हेतु इस प्रकार के
बहुप्रतिलिपि बीजक पेश किये गये हों.
(६) यदि नियोक्ता के कर्मचारी और अधिकारी गण, बट्टा लाभ की दृष्टि से
फर्म के नाम में अपने लिए माल क्रय करते हैं, तो ऐसे प्रत्येक क्रय के
लिए एक विक्रय बीजक भी होना चाहिए.
(७) यदि संस्था में कुछ माल चालान पर बिकने के लिए प्राप्त हुआ हो, तो
ऐसा माल क्रय में सम्मिलित नहीं किया जाना चाहिए.
(८) क्रय-बही से सम्बन्धित खातों में की गई खतौनी की जाँच करनी चाहिए.
(९) आवश्यकता अनुभव करने पर अंकेक्षक को क्रय-बही की जाँच के लिए
अंकेक्षण वर्ष के सकल लाभ का उस वर्ष के क्रय के साथ अनुपात ज्ञात करके
गत वर्ष के इसी प्रकार के अनुपात से तुलना करनी चाहिए. विशेष अन्तर आने
पर उसकी पूछताछ नियोक्ता से करनी चाहिए.
(१०) क्रय के लिए किये गये आगामी अनुबन्धों का विवरण यदि क्रय-बही में
लिखा गया हो तो उनकी भी जाँच की जानी चाहिए.
४. क्रय वापसी बही
व्यापार में वह माल जो क्रय करने के पश्चात कुछ कमी या खराबी होने के
कारण वापिस किया जाता है, इस बही मे लिखा जाता है. कई बार माल के खराब
होने की स्थिति में विक्रेता कुछ छूट या बट्टा इस खराबी के कारण क्रेता
को दे देता है. ऐसी स्थिति में माल वापिस नहीं किया जाता और इस प्रकार जो
छूट प्राप्त की जाती है, उसे भी क्रय वापसी बही में लिखते है. माल जब
वापिस किया जाता है अथवा जब छूट प्राप्त होती है, दोनों ही स्थिति में
विक्रेता से क्रेता को एक `जमा की चिट्ठी' प्राप्त होती है. इस चिट्ठी के
आधार पर ही क्रय वापसी बही में लेखा किया जाता है. यह चिट्टी प्रमाणक का
कार्य करती है. अंकेक्षक को क्रय वापसी बही फुर्च्हसेस् षेटुर्न्स् भोओक् का
प्रमाणन करने में निम्नलिखित बातें देखनी चाहिए:
(१) क्रय वापसी बही के लेखों को प्रमाणन विक्रेताओं से प्राप्त
जमा-पत्रों के किया जाना चाहिए.
(२) यदि माल वापसी के समय विक्रेता के पास क्रेता द्वारा नाम की चिट्ठी
अर्थात डेबिट नोट भी भेजी गई हो, तो अंकक्षेक को उसकी प्रतिलिपि देखनी
चाहिए.
(३) अंकेक्षक को संस्था में अपनायी गई आन्तरिक जाँच व्यवस्था के विषय में
भी अवगत होना चाहिए.
(४) आवश्यकता पड़ने पर क्रय वापसी की जाँच के लिए वह पुस्तक भी देखी जानी
चाहिए जिसमें कि बाहर भेजा हुआ माल लिखा जाता है.
(५) वर्ष समाप्ति और प्रारम्भ के कुछ लेखों की जाँच अवश्य की जानी चाहिए.
(६) अधिक गहन जाँच के लिए उस पत्र-व्यवहार का आधार लिया जा सकता है, जो
माल की खराबी या हीसाब की गड़बड़ी के सिलसिले में किया गया है.
५. विक्रय-बही
इस बही को विक्रय नकल बही (शलेस् भोओक् ओर् शलेस् झोउर्नल्) भी कहते हैं.
व्यापार की समस्त उधार बिक्री इसी वही में लिखी जाती है. ग्राहकों से जब
माल खरीद के आर्डर मिलते हैं तो उन्हें एक अलग बही में, जिसे आर्डर
प्राप्त वहीं कहते हैं, लिखा जाता है. माल जब ग्राहकों को भेजा जाता है
अथवा बेचा जाता है तो व्यापारी उस माल का एक बीजक तैयार करता है. इसकी एक
प्रति ग्राहक को माल के साथ भेज दी जाती है और दूसरी प्रति के आधार पर
व्यापारी विक्रय-बही तैयार करता है. विक्रय-बही के खताने का तरीका
क्रय-बही के समान ही है. प्रत्येक व्यक्तिगत खाते में जिन्हें माल बेचा
गया है, नाम लिखा जाता है और विक्रय-~बही के एक विशेष समय के जोड़ को
विक्रय खाते में जमा की ओर `भ्य् सुन्ड्रिएस् अस् पेर् शलेस् भोओक्' के नाम से
लिख दिया जाता है.
अंकेक्षक को प्रमाणन करने में निम्नलिखित बातों पर ध्यान देना चाहिए:
(१) विक्रय-बही के लेखों की जाँच ग्राहकों को भेजे गये बीजकों की
प्रति-~लिपि से करनी चाहिए.
(२) विक्रय-बही के कुछ लेखों की जाँच बिक्री आर्डर पुस्तक और माल भेजा
पुस्तक के लेखों के साथ करनी चाहिए.
(३) आवश्यकता पड़ने पर इस विषय से सम्बन्धित पत्र-व्यवहार की भी जाँच की
जा सकती है.
(४) यदि कोई माल ग्राहक को `पसंदगी अथवा वापसी' की शर्त पर भेजा गया हो,
तो अंकेक्षक को देखना होगा कि ऐसा माल विक्रय-बही में तभी लिखा जाना
चाहिए जिसके विषय में ग्राहकों की सहमति प्राप्त कर ली गई हो.
