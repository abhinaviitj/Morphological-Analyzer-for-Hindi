<शोचिअल् श्चिएन्चे><ळिन्गुइस्टिच्स्><ख्रिस्ह्न खुमर् घोस्तमि><श्हइक्स्हिक्  अउर् ःइन्डि><१९८१><आल्केस्ह् फ्रकस्हन्><ढेल्हि><१०४ टो १०९><२१००><घोस्तमि - श्हइक्स्हिक्  खुमर्>

अप्रत्यक्ष कथन : अप्रत्यक्ष कथन में कोई कहने वाला होता है जो किसी बात का
वर्णन प्रेक्षक के रूप में करता है. यह कथनकर्ता वार्तालाप का पात्र भी हो सकता
है या कोई अन्य व्यक्ति भी. यदि वह वार्तालाप का कोई पात्र है तो 'मैं' शैली
अपनाता है और यदि कोई अन्य व्यक्ति या प्रेक्षक होता है तो अन्य पुरुष शैली
अपनाता है. वास्तव में अप्रत्यक्ष कथन विवरणात्मक शैली में प्रस्तुत किया जाता
है और उसमें प्रेक्षक न तो उस वार्तालाप की कोई व्याख्या करता है और न ही अपना
विचार प्रकट करता है और न ही अपना विचार प्रकट करता है. इस प्रकिया में जो
अधिवाक्य दिए जाते हैं वे कथ्य में स्पष्टता लाने के लिए दिए जाते हैं.
अप्रत्यक्ष कथन में वार्तालाप के वाक्यों में परिवर्तन होता है, प्रत्यक्ष कथन
में वार्तालाप के वाक्यों को उद्धरण चिन्हों में दिया जाता है किन्तु
अप्रत्यक्ष में इन वाक्यों को उद्धरण चिन्हों में नहीं दिया जाता है और अर्द्ध
विराम चिन्ह भी नहीं लगता. इसमें अधिवाक्य और वार्तालाप के वाक्य के बीच 'कि'या
कोई अन्य योजक चिन्ह लगाया जाता है. इसके अतिरिक्त प्रथम पुरुष सर्वनाम 'मैं'
तथा मध्य पुरुष सर्वनाम 'तुम' का परिवर्तन अन्य पुरुष सर्वनाम 'वह' आदि में हो
जाता है और इसी कारण क्रिया पद भी अन्य पुरुष के अनुरूप होगा. इसमें संबोधन तथा
विस्मयसूचक शब्दों का लोप हो जाता है और उन्हें अधिवाक्य में समाहित कर दिया
जाता है.
उपर्युक्त वार्तालाप को अब अप्रत्यक्ष कथन में दिया जा रहा है. इससे प्रत्यक्ष
कथन और अप्रत्यक्ष कथन का अंतर स्पष्ट हो जाएगा.
वार्तालाप का अप्रत्यक्ष कथन : गोपाल प्रसाद और शंकर आश्चर्यचकित हो चश्मा,
चश्मा कह उठते हैं. रामस्वरूप ने जरा सकपकाते हुए कहा कि पिछले महीने में इसकी
आँखें दुखने लग गई थी, इसलिए कुछ दिनों के लिए यह चश्मा लगाना पड़ा.
गोपाल प्रसाद ने प्रश्न किया कि यह पढ़ाई-वढ़ाई की वजह से तो नहीं है. इस पर
रामस्वरूप ने उत्तर दिया कि ऐसा नहीं है और इस बारे में उसने पहले ही अर्ज किया
था. इस बात पर संतुष्ट होकर गोपाल प्रसाद ने कोमल स्वर में उमा को बैठने के लिए
कहा.
इस कथन में यह देखा गया है कि वार्तालाप के वाक्यों को बदला गया है. इसमें
'जी','साहब','बेटी' आदि संबोधन शब्दों का लोप हुआ है वार्तालाप के वाक्यों के
पहले अधिवाक्य जोड़े गए हैं, किन्तु उद्धरण चिन्ह और अर्द्ध विराम का प्रयोग
नहीं किया गया है. इनके स्थान पर अधिवाक्य और वार्तालाप वाक्यों के बीच योजक
चिन्ह 'कि' का प्रयोग किया गया है. कोष्ठक में दिए गए वाक्यांशों को अधिवाक्य
में समाहित किया गया है. चौथे वाक्य में सर्वनाम 'मैं'सर्वनाम 'उस' में बदल गया
है. अधिवाक्यों में वृत्तिबोधक 'प्रश्न किया,उत्तर दिया,आश्चर्यचकित होकर' आदि
अंशों को जोड़ा गया है. यह वृत्तिबोधक अधिवाक्य प्रत्यक्ष कथन के अधिवाक्यों के
समान हैं.
इस प्रकार प्रत्यक्ष कथन और अप्रत्यक्ष कथन का प्रयोग करते समय दो बातों की ओर
ध्यान देने की अपेक्षा है. एक वार्तालाप को लिखित रूप में प्रत्यक्ष कथन में
देते हुए या तो उद्धरण चिन्ह द्वारा (उसने कहा, 'मैं जाऊँगा') देना चाहिए या फिर
डैश द्वारा देना चाहिए (उसने कहा - मैं जाऊंगा). अप्रत्यक्ष कथन में ऐसा न कर
'कि' का प्रयोग करना चाहिए (राम ने कहा कि वह जाएग) दूसरी बात यह है कि
सार्वनामिक प्रयोग सावधानी से किए जाने चाहिए. उदाहरण के लिए, राम ने कहा,'मैं
जाऊंगा.'(प्रत्यक्ष कथन) और 'राम ने कहा कि वह जाएगा'(अप्रत्यक्ष कथन) में 'मैं'
और 'वह' सही है. यदि इन्हे क्रमशः 'वह'और 'मैं'लिखा जाएगा तो वह अशुद्ध होगा.
अंग्रेजी के प्रभाव के कारण कभी-कभी ऐसी अशुद्धियां हो जाती हैं.
प्रत्यक्ष कथन से वार्तालाप में रूपांतरण
उपन्यास, कहानी आदि के संवादों को नाटक के संवादों में रूपांतरित किया जा सकता
है. इसके सम्बन्ध में जो उदाहरण दिया जा रहा है उसका प्रत्यक्ष कथन से वार्तालाप
में रूपांतरण होगा.
प्रत्यक्ष कथन
उत्साहवेश में मैंने अनावश्यक प्रश्न किया,"कुछ आज्ञा है क्या, देवि ?"भट्टिन ने
और भी प्रसन्नता प्रकट की. बोली,"इस पत्र से उत्तेजित क्यों हो गए, भट्ट ?"
मेरे मन में अज्ञात शंका का प्रादुर्भाव हुआ. क्या भट्टिनी ने इसे पढ़ लिया है ?
मैंने शंकित भाव से कहा, "पत्र का विषय कुछ चिंतित करने वाला ही है, देवि. पर
सेवक का अपराध मार्जित हो, मैं इस विषय को आपसे छिपा रखने की अनुमति चाहता हूँ."
भट्टिनी ने मेरे मनोभावों का रस लेते हुए कहा, "बहुत गोपनीय है क्या ?" और मधुर
हँसी से खिलखिला उठीं. मैं भट्टिनी के विनोद का रस ले सकता था, पर भट्टिनी को
क्या मालूम कि मेरा चित्त कितना उद्विग्न है. मैंने गंभीरता के साथ-साथ ही उत्तर
दिया "हाँ देवि, कुछ दिन तक आपसे इस संवाद को छिपा रखना ही श्रेयस्कर समझता
हूँ." भट्टिनी ने निष्ठुरतापूर्वक और भी छेड़ा, " मैं विघ्न बन सकती हूँ, यही
बात है न ?" मैं हतबुद्धि.
(बाणभट्ट की आत्मकथा)
वार्तालाप
मैं : (उत्साह के आवेश में) कुछ आज्ञा है क्या देवि?
भट्टिनी :(प्रसन्नता के साथ) इस पत्र से उत्तेजित क्यों हो गए, भट्ट?
मैं :(शंकित भाव से) पत्र का विषय कुछ चिंतित करने वाला ही है, देवि. पर सेवक
 का अपराध मार्जित हो, मैं इस विषय को आपसे छिपा रखने की अनुमति चाहता हूँ.
भट्टिनी : बहुत गोपनीय है क्या ? (हँसी से खिलखिला उठना)
मैं : (गंभीरतापूर्वक) हाँ देवि, कुछ दिन तक आपसे इस संवाद को छिपा रखना ही
 श्रेयस्कर समझता हूँ.
भट्टिनी : (निष्ठुरतापूर्वक छेड़ते हुए) मैं विध्न बन सकती हूँ. यही बात है न?
उपर्युक्त उदाहरण में प्रत्यक्ष कथन को वार्तालाप में बदलते हुए उद्धरण चिन्ह के
भीतर वाले वाक्यों को वार्तालाप में ज्यों-का-त्यों रख दिया गया है. अधिवाक्य और
वाक्य के बीच उद्धरण चिन्ह तथा अर्धविराम हटा दिए गए हैं. पात्रों का नाम
वार्ता-~लाप के वक्ता के रूप में वाक्य से पहले रखकर उनके बीच विसर्ग चिन्ह लगा
दिया जाता है. संप्रेषण में भाषेकर क्रियाओं को कोष्ठक में निर्देश के रूप में
दिया गया है.
कथन शैली
कक्षागत स्थिति में किसी विषय को समझने और स्पष्ट करने के लिए अघ्यापक और छात्र
के बीच संवादिता रहती है. प्रकार्य की दृष्टि से कथन को चार मुख्य वर्गों में
बाँटा जा सकता है: (१)प्रश्नोत्तर,(२) विवरण,(३) मूल्यांकन. प्रश्नोत्तर के
संदर्भ मे यह पता लगाया जाता है कि छात्र ने उस विषय को कितना समझा है या उसका
संप्रेषण कितना हुआ है. विवरण के भीतर किसी घटना का स्मरण किए जाने की भावना
रहती है. विवरण देने वाले के दृष्टिकोण का भी पता चलता है कि उसकी चयन-शक्ति
कितनी है और उसे तर्कपूर्ण ढ़ंग से किस प्रकार संयोजित किया गया है. व्याख्या के
भीतर बोधन के अतिरिक्त इसका भावार्थ भी निकालना होता है. इस भावार्थ को समझने-
समझाने के लिए अवांतर से अन्य घटना या पक्ष को भी दिया जा सकता है. इसमें बाह्य
पक्षों का चित्रण करते हुए उसकी आंतरिक संरचना के भीतर जाना होता हे. दूसरे
शब्दो में, किसी पाठ की व्याख्या करते हुए यह बताना होता है कि यह अंश को जोड़ना
होता है. पाठ के भीतर संदर्भ निहित रहता है और उससे जो व्यंजना निकलती है उसे
ढ़ूँढ़ना होता है. इसमें कार्य-कारण संबंध होता है. इसमें श्रोता के स्तर के अनुसार
व्याख्या की जाती है जिससे श्रोता की समझ में आ जाए. मूल्यांकन के संदर्भ में उस
पाठ के बारे में अपना मंतव्य दिया जाता है. यह मंतव्य तर्कसम्मत होना चाहिए और
उसमें अंतर्विरोध नहीं होना चाहिए. इस प्रकार उस पाठ में निहित मुल्यों का
निर्धारण किया जाता है कि उस संदर्भ में कहाँ तक सही है और उसके सामाजिक एवं
सांस्कृतिक मूल्य कहाँ तक उपयोगी हैं?
इन कथनों को किस प्रकार से अभिव्यक्त किया जाए, वह शैली के अंतर्गत आता है. शैली
वास्तव में एक प्रकार से अभिव्यक्ति-प्रकार है. इसका संबंध भावार्थ से नहीं वरन्
रीति से है. यह अभिव्यक्ति के लक्षणों को निर्धारित करने वाली रीति है और उसे एक
विशिष्टता प्रदान करती है. इस दृष्टि से कथन-शैली को चार परिप्रेक्ष्यों में
देखा जा सकता है:
१. प्रश्नोत्तर, २. विवरणात्मक, ३.व्याख्यात्मक और ४. मूल्यांकनपरक.
प्रेमचन्द के उपन्यास 'गबन'के एक अंश का उदाहरण है जिसे उपर्युक्त चारो
कथन-शैलियों में दिया जाएगा.
जालपा विचार में डूब गई, मन में संकल्प-विकल्प होने लगा, किन्तु एक ही क्षण में
वह फिर संभल गई. बोली,"यह बात नहीं है बहन, जब तक ये चीजें मेंरी आँखों से दूर न
हो जाएँगी, मेरा चित्त शांत न होगा. इसी विलासिता ने मेरी यह दुर्गति की है.
यह मेरी विपत्ति की गठरी हैं, प्रेम की स्मृति नहीं. प्रेंम तो मेंरे ह्रदय पर
अंकित है. "
रतन,"तुम्हारा ह्रदय बड़ा कठोर है जालपा, मैं तो शायद ऐसा न कर सकती."
जालपा,"लेकिन मैं तो उन्हें अपनी विपत्ति का मूल समझती हूँ. "
एक क्षण चुप रहने के बाद वह फिर बोली,"उन्होंने मेरे साथ बड़ा अन्याय किया
है,बहन! जो पुरुष अपनी स्त्री से कोई परदा रखता है. मैं समझती हूँ, वह उससे
प्रेम नहीं करता. मैं उनकी जगह पर होती, तो यों तिलांजलि देकर न भागती. अपने मन
की सारी व्यथा कह सुनाती और जो कुछ करती, उनकी सलाह से करती. स्त्री और पुरुष
में दुराव कैसा ? "
रतन ने गंभीर मुस्कान के साथ कहा, "ऐसे पुरुष तो बहुत कम होंगे, जो स्त्री से
अपनी दिल खोलते हों. जब तुम स्वयं दिल में चोर रखती हो, तो उनसे क्यों आशा रखती
हो कि वे तुमसे कोई परदा न रखें. तुम ईमान से कह सकती हो कि तुमने उनसे परदा
नहीं रखा ?"
जालपा ने सकुचाते हुए कहा,"मैंने तो अपने मन में चोर नहीं रखा."
रतन ने ज़ोर देकर कहा, "झूठ बोलती हो, बिल्कुल झूठ, अगर तुमने विश्वास किया
होता,तो वे भी खुलते. "
जालपा इस आक्षेप को अपने सिर से न टाल सकी. उसे आज ज्ञात हुआ कि कपट का आरंभ
पहले उसी की ओर से हुआ.
प्रश्नोत्तर कथन-शैली : इसमें पाठ या वार्तालाप को स्पष्ट करने के लिए प्रश्न के
रूप में पूछा जाता है और उत्तर के रूप में समझाया जाता है. इसमें वार्तालाप या
घटना को बताते हुए अधिवाक्य भी जोड़े जा सकते हैं. उदाहरण के लिए :
प्रश्न : रतन ने जब जालपा को चीज़े गंगा में न फेंकने के लिए कहा तो जालपा ने
क्या प्रतिक्रिया दिखाई ?
उत्तर : जालपा विचारों में डूब गई और फिर संभलकर बोली कि जब तक ये चीज़ें उसकी
आँखों से दूर नहीं होंगी तब तक उसका चित्त शांत नहीं होगा. इसी विलासिता के कारण
उसकी यह दुर्गति हुई. यह उसकी विपत्ति की गठरी है, न कि प्रेम की स्मृति की.
प्रेम तो उसके ह्रदय पर अंकित है.
प्रश्न : रतन ने जब यह कहा कि यदि वह उसके स्थान पर होती तो वह ऐसा न कर सकती तो
जालपा ने क्या कहा ?
उत्तर : जालपा ने कहा कि वह इनको अपनी विपत्ति का मूल समझती है.
प्रश्न : जालपा को अपने पति के प्रति क्या शिकायत थी ?
उत्तर : जालपा की यह शिकायत थी कि उसका पति अपनी बात उससे छिपाता रहा. यह वास्तव
में उसके साथ अन्याय था. जालपा के मतानुसार जो पुरुष अपनी स्त्री से कोई परदा
रखता है तो इसका मतलब यह है कि वह उससे प्रेम नहीं करता. स्त्री-पुरुष में कोई
दुराव नहीं होना चाहिए. अपने पति के स्थान पर यदि वह स्वयं होती तो उनकी तरह
तिलांजलि देकर न भागती.
प्रश्न : इस पर रतन ने क्या कहा ?
उत्तर : रतन ने कहा कि ऐसे पुरुष कम होते हैं जो स्त्री से अपना दिल खोलते हैं.
रतन ने जालपा से यह भी कहा कि जब वह स्वयं दिल में चोर रखती थीं तो वह उनसे क्या
आशा रख सकती थी कि वे उससे परदा न करते. रतन ने जालपा से प्रश्न भी किया कि क्या
वह ऐसा नहीं करती थीं ?
प्रश्न : जालपा ने क्या कहा ?
उत्तर : जालपा ने कहा कि उसने ऐसा नहीं किया. लेकिन जालपा ने यह बात सकुचाते हुए
कही.
प्रश्न : रतन की प्रतिक्रिया क्या थी ?
उत्तर ; रतन ने इस बात पर बल दिया कि उसे जालपा की बात झूठी लगती है. उसने आगे
कहा कि यदि उसने अपने पति पर विश्वास किया होता तो वे उससे परदा नहीं रखते.
प्रश्न : इस पर जालपा ने क्या प्रतिक्रिया व्यक्त की ?
उत्तर : जालपा रतन की बात को टाल न सकी. उसने महसूस किया कि कपट का आरंभ
पहले उसी की ओर से हुआ था.
विवरणात्मक कथन-शैली : इसमें संलाप के वाक्यों को स्पष्ट रूप से व्यक्त किया
जाता है. इसमें घटना या वार्तालाप का विवरण देते हुए केवल अधिवाक्य जोड़े जाते
हैं. वर्णन करने वाला व्यक्ति अपनी ओर से कुछ नही कहता. यह बात अवश्य है कि
अधिवाक्यों और वार्तालाप के वाक्यों में आपसी तालमेल होना चाहिए. यह किसी घटना
का एक प्रकार का वर्णन होता है. उदाहरण के लिए :
रतन की बात सुनकर जालपा विचार में डूब गई. उसके मन में संकल्प-विकल्प होने लगा.
लेकिन एक ही क्षण में वह संभलकर बोली कि ऐसी बात नहीं है. जब तक ये चीजें
उसकी आँखों से दूर नहीं होंगी तब तक उसका चित्त शांत नहीं होगा . इसी विलासिता
के कारण उसकी यह दुर्गति हुई है. यह उसकी विपत्ति की गठरी है न कि प्रेम की
स्मृति की. प्रेम तो उसके ह्रदय पर अंकित है. रतन ने कहा कि उसका ह्रदय बड़ा
कठोर है. वह स्वयं शायद ऐसा न कर सकती. जालपा ने उत्तर दिया कि वह इन्हें अपनी
विपत्ति का मूल समझती है. एक क्षण चुप रहने के बाद उसने अपने पति के प्रति
शिकायत करते हुए रतन से कहा कि उसके पति ने उसके साथ अन्याय किया है. जो पुरुष
अपनी स्त्री से कोई परदा रखता है तो उसके विचार में वह उससे प्रेम नहीं करता. वह
आगे कहती है कि यदि वह उनकी जगह पर होती तो वह इस प्रकार से तिलांजलि देकर न
भागती. वह अपने मन की सारी व्यथा उनसे कहती और वह जो भी काम करती उन्हीं की सलाह
से करती. स्त्री और पुरुष में कोई दुराव-छिपाव नहीं होना चाहिए. तब रतन ने गंभीर
मुस्कान के साथ कहा कि ऐसे पुरुष तो बहुत कम होते हैं जो अपनी पत्नी से अपना दिल
खोलते हैं. फिर वह जालपा को संबोधित कर कहती है कि जब वह स्वयं अपने दिल में चोर
रखती है तो वह यह आशा कैसे कर सकती है कि उसका पति उससे कोई परदा न रखे.
वह जालपा से पूछती है कि वह अपने ईमान से बताए कि उसने अपने पति से परदा नहीं
रखा था ? जालपा ने सकुचाते हुए कहा कि उसने अपने मन में कभी चोर नहीं रखा था.
रतन ने इस बात पर जोर देकर कहा कि वह बिल्कुल झूठ बोल रही है. यदि उसने अपने पति
पर विश्वास किया होता तो वह भी उसके साथ खुलता. रतन के इस आक्षेप को जालपा नहीं
टाल सकी. उसे आज स्वयं यह महसूस हुआ कि कपट का आरंभ पहले उसी की ओर से हुआ है.
