<ञिने आर्ट्स्><ंउसिचल् ईन्स्ट्रुमेन्ट्स्><ढेव्, भ्. छ्हइटन्य><अड्य  भोओक् ठ्रुस्ट्><१९९३><णेत् ढेल्हि><९८ - १०३><२०००><ढेव्, भ्.छ् -   - ंई - औ>

इस वर्ग का सबसे सादा वाद्य उड़ीसा का तुइला है. यह भी बहुत तेजी से
लुप्त होता जा रहा है और वास्तव में इसके वादक भी बहुत ही कम बचे हैं. इस
वाद्य में बांस की एक नली पर एक तांत कसी रहती है इसमें न मेरु होता है न
मुंडेर और दुसरी ओर कोई खूंटी भी नहीं होती. तुइला के ऊपरी ओर दंड के
नीचे आधी कटी लौकी लगी होती है, यह वाद्य वादक के शरीर के समलंव स्थिति
में रहता है तथा सुखे फल का यह खोल वादक के वक्ष के पास रहता है. एक हाथ
से तांत को खींचा जाता है. तुइला की विशेषता यह है कि तांत पर वादक की
केवल तीन ऊंगलियां संचालित होती हैं और बिना ऊपर या नीचे किये सातों सुर
निकालनें में समर्थ होती है. (४०)
उपलब्ध सुचनाओं के आधार पर हम यह अनुमान लगा सकते हैं कि तुइला संभवत,
प्राचीन अलापिनी वीणा का ही एक प्रकार है जिसमें दंड लगभग नौ ऊंगल का तथा
२० सेंटीमीटर गोलाई का लगा होता है. इसमें पशु स्नायु,सूत्र अथवा रेशम की
एक (और कुछ किस्मों में तीन) तंत्री लगी होती है.
लेकिन पूर्व मध्यकाल की बहुत महत्वपूर्ण बीणा है, एकतंत्री जिसे एकतारा
नहीं समझा जाना चाहिए, यद्यपि दोनों के नाम का अर्थ एक है-एक तार वाले
वाद्य. एकतंत्री वीणा का वर्णन लगभग ११ वीं शताब्दी के पास मिलता है
यद्यपि यह भी संभव है कि भरत के समय ज्ञात घोषक वीणा भी यही वाद्य रहा
हो.
इस वाद्य को बहुत महत्व प्राप्त हुआ प्रतीत होता है क्योंकि इसे ब्रहा
वीणा कहा गया है. एक लेखक तो यहां तक कहते है कि देवी सरस्वती स्वयं इसके
दंड में निवास करती है. यह दंड लंवाई में लगभग १४० सेंटीमीटर होता था और
दंड के नीचे एक तुंबा लगाया जाता था. तुइला तथा अलापिनी की भांति यह
वाद्य भी सीने के आसपास रखा जाता था. तांत से बनी तंत्री अथवा तार को एक
हाथ से खींचा जाता था तथा दूसरे हाथ में बांस का एक कोमल टुकड़ा कर्मिका
रहता था जिसे तंत्री के ऊपर दवाया और खिसकाया जाता था, एकतंत्री पर एक
बड़ा मेरु तथा तांत के नीचे बांस का एक मुलायम टुकड़ा होता था, जो जीवा
की तरह काम करता था. संगीतशास्त्र में इसकी वादन विधि का विशद वर्णन किया
गया है कि दायें हाथ से तंत्री को खींचना और बायें हाथ से उसे खिसकाना
तथा दोनों का समन्वय करना चाहिए. कुछ मुद्दे यहां हमारा ध्यानाकर्षित
करते हैं. पहला-वादन की स्थिति, वीणा को शरीर के इधर से उधर तक रखने की
स्थिति अब भी प्रचलित है जैसे रूद्र वीणा में; दूसरा-जीवा का भी प्रयोग
जारी है जैसे तंबूरे में; तीसरा-कर्मिका को फिराने की बात, जैसे उत्तर
भारत में विचित्र वीणा और दक्षिण में गोटटुवाद्यम में.
विचित्र वीणा भारतीय संगीतकारों द्वारा बजाया जाने वाला बिना पर्दो का
सितार है. इसका दंड लगभग सवा मीटर लंबा होता है और इसमें दोनों ओर दो
बड़े तुंबे लगे होते है. जैसे कि अन्य समकालीन वीणाओं में होता है. इसमें
भी दंड के एक ओर विशाल मेरु होता है और दूसरी ओर तंत्रियां भी होती है
जिन्हें चिकारी कहा जाता है और जो सुर देने को छेड़ी जाती हैं, मुख्य तार
भी मिजराव पहनी ऊंगलियों से बजाए जाते हैं. राग बजाने के लिए कांच का एक
गोले से उन्हें दबाया और छोड़ा है जैसा कि एकतंत्री में कर्मिका से किया
जाता है. मुख्य तारों के नीचे लगभग एक दर्जन या उससे अधिक तार लगे होते
हैं जिन्हें तरब कहा जाता है, जो ठीक तरह से मिले होने पर मुख्य तारों के
साथ बजते हुए अतिरिक्त झंकार उत्पन्न करते हैं. इसकी संरचना तथा पकड़ने
के तरीके से यह स्पष्ट है कि यह वीणा एकतंत्री का ही एक परिवर्धित स्वरूप
है. जिसका वर्तमान नाम एक शताब्दी से अधिक पुराना नहीं है, यद्यपि यह भी
संभव है कि यही वाद्य सर वीणा रहा हो, आइन-ए-अकबरी में जिसको महत्वपूर्ण
साजों में शुमार किया गया है. (४१)
विचित्र, वीणा समूह के वाद्य यंत्रों में पर्दे लगा कर एक अलग तरह के
वाद्य है, जिनमें किन्नरी तथा रुद्र वीणा बहुत प्रसिद्ध है. पहली
मध्यकाल में संगीतकारों में बहुत लोकप्रिय थी और दूसरी हिंदुस्तानी संगीत
पर अभी कुछ साल पहले तक राज कर रही थी. यह और अन्य प्रकार के पर्दे लगी
वीणाएं सावरों के मेमेराजन जैसे प्राचीन वाद्यों से विकसित हुयी प्रतीत
होती है. जैसाकि वरिर्यर एल्विन ने वर्णन किया है,"गिटार से मिलता जुलता
दूसरा वाद्य मेमेराजन या बक्षवाद्य है. चार से छह पर्दे लगे हुए बांस की
ग्रीवा पर दूर-दूर लगे दो तार इसके ऊपर दबाए जाते हैं. पहला सुर निकालता
है, दूसरा उसका अनुगमन करता हैं. उसके नीचे दो तुंबे, पैंदे कटे, लगे
होते है जो बंद ओर से बांस की ग्रीबा से जुड़े होते है. मेमेराजन तुंवो
के खुले सिरे को अपने शरीर की ओर रख कर पकड़ा जाता है, उन्हें इसके
विपरीत दबाया और छोड़ा जाता है जिससे ध्वनि को कम या अधिक किया जा सकता
है. तार बायें हाथ से रोके और दायें हाथ से छेड़े जाते हैं", (एल्विन ने
`गिटार' तथा `ग्रिवा' शव्दों का प्रयोग किया है जो सही नहीं है क्योंकि
`गिटार' एक प्रकार का `सितार' है और मेमेराजन `वीणा'. मेमेराजन में कोई
`ग्रीवा' होती ही नहीं) इसके अन्य निकटवर्ती वाद्यों में राजस्थान के
भोपाओ द्वारा प्रयुक्त जंतर और कश्मीर का खिंग है. पहला दो तुंबे युक्त
एक प्रकार का सितार है जिसके पर्दे अस्थि के होते है और गिनती में चौदह
होते है. कश्मीरी वाद्य बहुत छोटा होता है और उसमें केवल सात पर्दे लगे
होते है.
खुंटी वाली प्राचीन वीणाओं में से एक किन्नरी, बहुत महत्वपूर्ण है
यद्यपि शास्त्रीय संगीत से यह अब लुप्त प्राय: हो गयी है लेकिन अब भी यह
आंध्रप्रदेश के चेंचुओं तथा राजगोंडा जैसी कुछ आदिवासी जातियों में कभी
कभी दिखाई दे जाती है. यह पूर्व वर्णित वृह्त किन्नरी की पूर्ववर्ती
अथवा वैसी ही प्रतीत होती है. अपने आदिवासी भगवान की खोज में गये एक
आदिवासी गोंड लिंगल की एक मर्मस्पर्शी कहानी है,"रास्ता संकरा और पथरीला
था और वह घने जंगल से गुजर रहा था, जब अंत में वह खुली जगह पर पहुंचा तो
एक विशाल वटवृक्ष की छाया में विश्राम करने बैठ गया. अचानक उसे अलौकिक
आनंद का अनुभव हुआ और अपनी किन्नरी के ऊपर उसने अठारह धुनें बजायी. तभी
धरती में गड़गड़ हुयी और उसने देखा कि उसके सामने ताड़ खजूर का एक पेड़
डोल रहा था. सुरसुरयादी गुफा में भगवान गोंड लिंगल की मधुर धुनों को
सुनकर एक दूसरे से कहने लगे, "कैसा मधुर संगीत! तो हमारे कटोरा (भक्त) की
धुनें प्रतीत होती हैं और पुहान्दी कूपा लिंगल बहुत आनन्दित हुआ कि अंतत:
भगवान उसे मिल ही गए", कर्नाटक का जोगी एक धार्मिक संप्रदाय है जो स्वयं
को महाभारत के बीर नायक अर्जुन का वंशज मानते हैं. जो संत का सा जीवन वे
जीते है उसे वे अपने नायक के अज्ञातवास की जीवनशैली का अनुकरण कहते है.
छोटी किन्नरी बजा कर वह अपने गीत गाते विचरते हैं. किन्नरी काफी
लोकप्रिय रही होगी क्योंकि न केवल पुस्तकों में इसका विशद वर्णन उपलब्ध
है बल्कि मध्यकालीन मूर्तियों में भी इसे चित्रित किया गया है. सर्वप्रथम
किन्नरी के ज्ञात होने का काल ५ वीं शताब्दी के आसपास प्रतीत होता है.
जब मतंग थे,उन्होंने संगीत पर एक पुस्तक लिखी-वृह्देशी. मतंग पहले
व्यक्ति कहे जाते हैं जिन्होंने किन्नरी वीणा में पर्दे लगाने का वर्णन
किया है, ११वीं शताव्दी के बाद से इस वाद्य का निश्चित एवं विस्तृत विवरण
किया गया है, दो शास्त्रीय किन्नरियां थी, लघु किन्नरी तथा वृह्द
किन्नरी. जैसाकि उनके नाम से ही स्पष्ट है कि एक छोटी (लघु) और एक बड़ी
(वृह्द) किस्म थी. देशी (लोक) किन्नरी भी तीन आकारों में होती थी, वृह्द
(बड़ी), मध्यम (बीच की) और लाघवी (छोटी). शास्त्रीय संगीत में प्रयुक्त
लघु किन्नरी में लगभग ७५ सेंटीमीटर का दंड होता था जिसमें दो तुंबे लगे
होते है. पर्दे चौदह होते थे जो गिद्धों के सी ने की अस्थियों के बने
होते थे तथा मोम एवं कपड़े की राख से जोड़े जाते थे. इनके ऊपर लोहे एवं
पीतल के तार लगे होते हैं, जिन्हें एक ओर लगी खूंटियों से कसा जाता है.
वृह्ती इससे लगभग ३० सेंटीमीटर अधिक लंबी होती है. उसमें दो की जगह तीन
तुंबे लगे होते हैं और तंत्रियां तांत की बनी होती हैं. आइन-ए-अकबरी में
अबुल फजल ने किन्नरी, वीणा और जंत्र (यंत्र) के स्पष्ट संबंध का वर्णन
किया है, वह कहते हैं,
"यंत्र गज भर लंबी खोखली लकड़ी की ग्रीवा का बना होता है जिसके दोनों
सिरों पर आधे तुंबे लगे होते हैं. ग्रीवा के ऊपर सोलह पर्दे लगे होते
हैं, जिनके ऊपर लगी लोहे की पांच तंत्रियां सुर और उनके विविध रूप पर्दो
की स्थितियों को बदल कर उत्पन्न किये जाते हैं.
वीणा, यंत्र जैसी है लेकिन उसमें केवल तीन तंत्रियां होती है.
किन्नरी भी वीणा जैसी होती है लेकिन उसका दंड अधिक लंबा और तीन तुंबे
तथा दो तार युक्त होता है." (४२)
इसकी परवर्ती सभी वीणाएं केवल किन्नरी की ही वंशज हैं. इनमें सर्वाधिक
लोकप्रिय है रुद्र वीणा जो अभी कुछ वर्ष पहले तक हिंदुस्तानी संगीत पर
राज करती रही है और जन साधारण में भी लोकप्रिय रही है. इस वाद्य को आम
बोलचाल की भाषा में बीन कहा जाता रहा है. किन्नरी की तरह इसका दंड चौड़े
तथा कोमल बांस का बना होता है. इसके एक छोर के नीचे एक चपटा मेरु होता है
जो हमारे वाद्यों की विशेषता है, इसके दंड के नीचे दो तुंबे लगे होते
हैं. सुरों के लिए चार मुख्य तंत्रियां होती हैं, जिनके नीचे बांस के दंड
पर मोम से जुड़े सीधे खड़े पतले चार पर्दे होते है. एक हाथ की ऊंगलियां
जब तंत्रियों को छेड़ती है, दूसरा हाथ पर्दो के ऊपर उन्हें रोकता है.
मुख्य तंत्रियों के अतिरिक्त दो सहायक तंत्रियां होती है तथा दंडों के
दूसरी ओर भी एक तंत्री लगी होती है. बीन स्त्री और पुरुष दोनों के द्वारा
राज दरबारों से गांवों तक प्रचलित थी जैसाकि उत्तर भारत के असंख्य
चित्रों में दिखायी पड़ता है. ऐसे चित्रों के एक वर्ग में जिसे राजमाला
कहा जाता है और जिसमें राग-रागिनियां मानवीय रूपों में एवं साहित्यिक
बिंबों में चित्रित हुयी हैं. बीन क ओ रागिनी तोड़ी के साथ चित्रित किया
गया है, वह वीणा बनाती है जिसका संगीत हिरनों को मोहित कर लेता है, "उसकी
छरहरी देह केसर और कपूर की गंध में रची बसी है, वह जूही के फूलों की तरह
चमकती हुयी श्वेतांगी है. वीणा से सुशोभित तोड़ी को देखते ही वन के मृग
चित्रलिखित से खड़े रह गए."
हिंदी के अमरकवि सूरदास तो इसे और भी आगे ले जाते है. अपने काव्य के नायक
को संबोधित करते हुए वे कहते हैं, "कोमल वीणा को मत बजाओ क्योंकि चंद्रमा
के रथ में जुते मृग मोहित होकर रुक जायेंगे और यों चंद्रमा को भी रोक
देंगे." अकबर के दरबार के मुख्य साजों में से यह एक था और अबुल फजल ने
ग्वालियर के साहिब खान और पुरबीन खान का नाम दरबारी बीन कार (बीन-वादक)
के रूप में लिया है. अन्य मुख्य संगीतकार जिनका नाम वाद्य संगीत के `जनक'
के रूप में लिया हैं, वे है तानसेन के पुत्र बिलास खान और सूरत सेन तथा
दामाद मिसरी सिंह. विलास खान का नाम रबाब को लोकप्रिय बनाने वाले और शेष
दो का नाम रुद्र वीणा को लोकप्रिय बनाने के रूप में लिया जाता है. अपने
वंश वृक्ष (घराना) के कारण ये संगीतकार सेनिया नाम से जाने गए.
हिंदुस्तानी संगीत का प्राय: प्रत्येक वाद्य कलाकार स्वयं को सेनिया
कहलाना पसंद करता है. आज यह असंगत है क्योंकि सितार,सारंगी जैसे वाद्यों
का तानसेन के समय में चलन ही नहीं था. अत: इनके संगीत में प्राचीन संगीत
से समता करना उचित नहीं है. अगर आज के सितारियों (सितार-वादकों) का सितार
वादन सुनें तो यह स्पष्ट हो सकता है कि उनमें जितना वैविध्य है वह किसी
एक घराने की शैली में सीमित नहीं हो सकता. यद्यपि यह सच है कि गुरु शिष्य
परंपरा के अनुसार सभी वादक कलाकार सेनिया पूर्वजों के वंशज कहे भी जा
सकते है किन्तु संगीत उनकी शैलियां एक दूसरे से इतनी अलग अलग विकसित हुयी
हैं कि उन सबका `सेनिया' होने का दावा करना एकदम निरर्थक है. रुद्र वीणा
अवश्य ही दुखद उपेक्षा का शिकार हुयी है और अब इस वाद्य के कुशल वादक
अधिक नहीं हैं. (४३ : पुस्तक के मुखपृष्ठ पर बना चित्र)
इसमें कोई संदेह नहीं है कि एकतंत्री, अलापिनी और विचित्र वीणा जैसे
पर्दे वाली वीणाएं हों अथवा किन्नरी एवं वीन जैसी बिना पर्दे की, दोनों
ही पूर्णत: भारतीय हैं. यह भी बहुत महत्वपूर्ण बात है कि प्राचीन काल की
मूर्तियों में वीणा का चित्रण आगे तक न बढ़कर हिंदू मंदिरों तक ही सीमित
रह गया. एक ध्यान देने योग्य बात यह है कि उत्तर-पश्चिम के गांधार कला
आंदोलन के तुरंत बाद ही वीणा हमारे देश में प्रचलित हुई और बौद्ध मत के
साथ दक्षिण की ओर प्रचारित हुयी. चूंकि दूसरी सभ्यताओं में वीणा पायी गयी
है अत: यह केवल सुझाव है और सावधानी से इसकी छानबीन करने की आवशयकता है.
जैसाकि हमने पहले परिभाषित किया है वीणा वह तंत्री वाद्य है जिसका दंड
स्वरपेटी से निकला हुआ होता है. दूसरी ओर, यह स्मरण रहे कि सितार में
स्वरपेटी दंडी के नीचे स्थित रहती है. यह भी देखा गया है कि एक तार वीणा
के आदि वाद्य के रूप में संभावित है जिसमें तुंबे के स्थान पर लकड़ी का
कटोरा लगा होता था. विकाश की इस दिशा का उदाहरण तंबुरों की दो किस्में
हैं. यह वाद्य सुर या धुन निकालने के काम के नहीं होते बल्कि केवल सुर
देने के काम आते है. वीणा की दो किस्मों को पहचानना बहुत सरल है, बड़ी
ग्रीवा वाली और छोटी ग्रीवा वाली. पहली प्रकार में कटोरा एक जुड़ी हुयी
ग्रीवा से निकलता है जो एक छोटे दंड के रूप में आगे निकलती है. दूसरी में
स्वरपेटी में ही ग्रीवा का आकार लगभग बराबर होता है, अंतर दंड की लंबाई
से होता है, ग्रीवा से जुड़े विशेषण इस प्रकार गलत है और दरअसल उन्हें
दंड के साथ होना चाहिए-छोटा दंड अथवा बड़ा दंड फिर भी संगीत में प्रचलित
शब्दों को देखते हुए हम परंपरागत शब्द ही प्रयोग करेंगे.
हमारे देश में बिना पर्दे की और छोटी गर्दन वाली वीणाएं बहुत पुरानी है
और उनमें सर्वाधिक प्रसिद्ध है, कच्छपी. यह नाम सबसे पहले भरत के
नाट्यशास्त्र में मिलता है और बाद में मध्यकाल के अनेक ग्रंथों में इसके
असंख्य उल्लेख हैं, इसको अनेक स्थानों पर चित्रित भी किया गया है. कच्छप
का अर्थ है कछुआ और चूंकि इस वाद्य का आकार फुला हुआ इस जंतु की पीठ जैसा
होता है इसलिए इस वीणा का नाम कच्छपी वीणा रखा गया है. इसके खोखले पेट पर
चमढ़ा मढ़ा गया और उसका अंत ग्रीवा में हुआ जिससे जुड़ा हुआ काम लंबाई का
दंड था.
