<ळिटेरटुरे><णोवेल्><फन्डेय् भ् फ्><श्तर्ह् षेक्ह><१९८४><ऊर्ज फ्रकस्हन्><आल्लहबड्><८०-८६><१९८०><फन्डेय् भ्, श्तर्ह् षेक्ह, णो><घिरिस्ह् णट्ह् झ्ह>

+ अलका और शालिनी-मुकुल और शरद के आने की प्रतीक्षा कर रही थीं. प्रो. नरेन्द्र
को प्रात: ही दिल्ली जाने का अचानक कार्यक्रम बनाना पड़ा. नीलिमा की मैरेज से
वापस आते ही राघवेश का तार मिला था, जिसमें नरेन्द्र को तुरन्त दिल्ली आने के
लिए बुलाया गया था. प्रो. नरेन्द्र तार पा कर चिन्तित हो गए; सोच रहे थे कि
सहसा राघवेश के तार भेजने का क्या प्रायोजन होगा ? प्रो. नरेन्द्र ने पत्नी से
तार के विषय में बताया तथा प्रात: अपने दिल्ली जाने के कार्यक्रम को भी निश्चित
कर दिया.
रात भर आशंकाओं, तर्क-वितर्क, ऊहापोह से घिरे प्रो. नरेन्द्र को नींद नहीं आ
सकी. प्रात: होते ही उन्होंने दिल्ली के लिए प्रस्थान कर दिया. आज मुकुल शरद्
के साथ बिलकुल ठीक समय से आ गया. शालिनी ने मुकुल तथा शरद् को ड्राईंगरूम में
बैठाया. प्रेमावती ने आकर बड़े ही सम्मानित भाव से मुकुल को आशिर्वाद दिया, फिर
जलपान व्यवस्था करने के लिए भीतर चली गईं. शालिनी ने अलका को मुकुल के आने की
सूचना दी तो वह भी ड्राईंगरूम में आ गई.
शरद ने अलका से यूं ही कहा-"कौन-सा चैप्टिर पढ़ रही थीं ?" आकस्मिक प्रश्न से
कुछ झेंपती हुई अलका ने कहा-"पढ़ाई तो हो ही नहीं पा रही है, कुछ-कुछ
डिस्टरबेन्स लगा ही रहता है." इस बार शालिनी ने बिना पूँछे ही कहा-"नहीं भाई
साहब!
दीदी से घूमने के लिए, मार्केटिंग के लिए, अथवा कहीं भी जाने के लिए कहती
हैं, तो पढाई की वयस्तता कहकर कभी भी साथ नहीं देती" शरद् ने कहा-"यह बात है, हम
लोगों से झूठ बोला जा रहा है." अलका ने खीझकर शालिनी की ओर देखा और शरद की ओर
मुखातिब होकर कहा-"नहीं ऐसी बात नहीं है, आप ही बताइए, क्या आप दिन भर पढ़ते ही
रहते है ?" अब शरद क्या जवाब देता, चुप हो गया.
अलका शरद् से बात करती ही जा रही थी,किन्तु बीच-बीच में नयनकोण मुकुल की एक
झाँकी चुपके से ले ही लेते थे. मुकुल निश्चित होकर शरच्चन्द्रिकाछवि का पान कर
रहा था. उसे यह याद नहीं था कि वह किसी कम्पनी में बैठा है. शालिनि ने मुकुल की
कल्पना लहरिका में कंकड़ डाल ही दी; उसने कहा-"मुकुल भाई साहब ! आप और दीदी की
जोड़ी अच्छी है." शालिनी के इस कथन का अर्थ शरद् को स्तब्ध कर गया; मुकुल
उत्सुक हो गया; लेकिन इसने अलका को लाज की सिहरन से सकम्प कर दिया. सभी के कान
खड़े हो गए. शालिनी ने फिर कहा-"आप दोनों ही कम बोलते हैं, लगता है इतिहास
पढ़ते-पढ़ते आप लोग इतिहास की करुण घटनाओं पर मातम मनाने लगते हैं-" शालिनी और
कुछ कहती, किन्तु अलका ने उसे झिड़क दिया-"तू बहुत बकवास करने लगी है, आने तो
दे पापा से तेरी शिकायत करूँगी."
शालिनी कुछ चुप तो अवश्य हो गयी, किन्तु उसकी मुखकान्ति से स्पष्ट प्रतीत हो
रहा था कि उसके ऊपर अलका की झिड़की का कोई खास असर नहीं है. मुकुल ने मन्द
मुस्कान प्रस्फुटित करते हुए कहा-"शालिनी !आखिर बेचारे उन सम्राटों के प्रति हम
भी शोक न मनायें तो कौन मनाएगा ? अगर हम उनके प्रति शोक भावना न प्रकट करें तो
वे रात को भूत बनकर हमें डरायेंगे नहीं ?" मुकुल की बात से अलका की स्मितरेखा
कुन्दकली के समान उल्लसित हो गयी. शरद् ठठाकर हँस पड़ा और शालिनी तो लोटपोट हो
गयी.
इस बीच प्रेमावती ने जलपान ला कर ड्राईंगरूम में रखा. सभी लोगों को जलपान वितरित
करके वहीं बैठ गयीं. बच्चों के साथ वे वार्तालाप करती जा रही थीं, सभी लोग
श्रद्धापूर्वक उनके प्रति सम्मान भावना से युक्त थे; किसी ने अचानक कॉलबेल
बजाई, शालिनी ने जाकर देखा और आकर बताया-"मम्मी पड़ोस की आन्टी आई हैं"
-प्रेमावती यह सुनकर ड्राईंगरूम से चली गईं. घर के भीतर ही प्रांगण में पड़ोसिन
के साथ बातचीत करने लगीं.
प्रेमावती के जाने के बाद ड्राईंगरूम में कुछ स्तब्धता सी छा गयी. शालिनी चुप
थी, मुकुल न जाने क्या सोच रहा था; शरद् सुदूर कहीं खो गया था और अलका को
बार-बार शालिनी का सहसा कथित वाक्य-"आप और दीदी की जोड़ी अच्छी है" -याद आ रहा
था. वह अपने मन में ही चिन्तन कर रही थी. तब तक शालिनी ने कहा-"दीदी. लान में
बैठें तो कैसा रहेगा." अलका ने अनुमोदित होते हुए कहा-"ठीक है." सभी लोग लान
में जाकर बैठ गये. लान के चारों ओर सुसज्जित क्यारियों से पुष्प की रसभीनी
सुगन्ध सुवास फैला रही थी. अलका न जाने क्या सोच रही थी; मुकुल को सम्बोधित
करते हुये कहा-"आप बड़े अच्छे गीतकार हैं, आकाशवाणी से क्यों नहीं सम्पर्क
करते." मुकुल ने प्रत्युत्तर देते हुये कहा-"आपकी इस भावना के लिए मैं कृतज्ञ
हुँ; वास्तव में मैं गीतकार नहीं हूँ, बहुत अच्छे का तो प्रश्न ही नहीं उठता."
शालिनी ने तुरन्त बात काटी-"वाह भाई साहब ! खूब बनाते हैं आप भी; मैं तो यह
सोचती थी कि गीत के अलावा आप कुछ बोलते ही नहीं, किन्तु अब तो ऐसा लगता है कि
आप तर्क भी अच्छा करते हैं." मुकुल ने कहा ठीक है लेकिन तुझसे तो कम ही." शालिनी
झेंप गयी. अलका और शरद् मुस्कुराने लगे.
मुकुल को आज का दिन सभी दिनों से कुछ अधिक रोचक लग रहा था. शरद् शालिनी के
अलावा  उन लोगों के बीच में कोई नहीं था- एक ओर पूरा संरक्षण था तो दूसरी ओर
पूरा आश्वासन. अलका की स्निग्ध-पुलकावली, चकित नयन दृष्टि, उत्कंठित
कर्णलहरिका, विलसित भावभंगिमा, सस्मित अधरपुट, उत्तरंगित केशराशि और
प्रमुदित कपोलपाली अन्तर्मन के उल्लास को स्पष्टत: व्यक्त कर रहे थे. स्फुरित
अधर से ऐसा लगता था कि वह बहुत कुछ कहने के लिए उत्कंठित है. मुकुल तो कौशम्बी
भ्रमण के दिन से ही अपने हृदय-पयोधि में उथल-पुथल अनुभव करने लगा था. उसे
प्रतिक्षण अपनी हृदय तरंगों में एक मधुर झंकार सी सुन पड़ती थी; जीवन की यह
अनुभूति कुछ अद्भुत ही थी. मुकुल से अलका की दृष्टि मिल ही जाती थी, सहज लाज
मुखमंडल को आरक्त कर देती थी, कंठ गद्गद हो जाते थे, किन्तु क्षण भर में ही कुछ
एसी व्यग्रता उठती थी कि वह दोनों को ही विह्वल कर देती थी और पुन: उनके नयन
चुपचाप एक दूसरे की मुखछवि का गुप्त अनुवीक्षण करना चाहते थे, किन्तु न जाने
हृदय की तरंगों में क्या सामंजस्य था-वे एक साथ ही एक दूसरे में उलझ जाते थे.
वार्ताक्रम शरद् और शालिनी के मध्य चल रहा था. अलका और मुकुल उनकी बातों का
आनंद तो ले रहे थे, किन्तु अपने उत्कण्ठित मन की भावनाओं का भी आदान प्रदान कर
रहे थे.
शालिनी शरद् से विश्वविधालय के विषय में बहुत से प्रश्न कर चुकी थी; वह अपनी
सभी उत्कण्ठाओं को शांत कर लेना चाहती थी; इंटर में पढ़ने वाले प्रत्येक स्टूडेंट
के मन में विश्वविधालय के विषय में बड़ी-बड़ी कल्पनायें, भावनाएं और उत्सुकताएं
रहती हैं. वह विश्वविधालय की पढ़ाई, अध्यापक एवं छात्रों के विषय में पूँछ रही
थी. शरद् बताता जा रहा था. शालिनी के प्रश्नों की बौछार को शांत करने के लिए
अलका ने कहा-"किस पगली की बात का उत्तर दे रहे हैं, अरे यह मेरे भी कान खाती
रहती है, पढ़ती लिखती तो कुछ नहीं;और सोचती है विश्वविधालय के विषय में." मुकुल
और शरदकी उपस्थिति के कारण शालिनी ने चुपचाप अलका की डांट को पी लिया. मुकुल ने
शालिनी को आम्लान देखकर अलका से कहा-"आपका कान तो सुरक्षित है और आप कहती हैं,
कान खाती रहती है, शालिनी कान खाती है कि खाना खाती है." अलका मन्द मुस्कान
प्रस्फुटित कर अपने अञ्चल को ठीक करने लगी. शालिनी कहने लगी-"दीदी आप तो कभी
बात ही नहीं करतीं और न कुछ बताती हैं; किसी से मैं कुछ पूँछती हूँ, तो उल्टे
आप डाँट जरूर पिलाती हैं.
मुकुल शरद् और अलका फिर अपने अध्ययन के विषय में वार्तालाप करने लगे. सभी ने यह
अनुभव किया कि कभी-कभी आपसी विचार-विमर्श बड़ा उपयोगी होगा. मुकुल ने शरद् से
कहा-"क्या आज चलने का विचार नहीं है ?" शालिनी ने प्रार्थना की-"भाई साहब,
बैठिए, जाइएगा ही-एक-एक काफी और पी जाय तो जाइएगा." अलका को शालिनी का यह
प्रस्ताव बहुत ही मनपसंद लगा, उसने उठने का उपक्रम करते हुए कहा-"अच्छा मैं
बनाकर लाती हूँ." शालिनी ने निश्चय वचन कहा-"दीदी, आप बैठो, मैं बनाकर झटपट
लाती हू" और उत्तर की प्रतीक्षा किए बिना चली गयी.
अलका के मन में स्थित अथाह-गम्भीर जलधि उत्तर गित होने लगा; वह चुप थी, मुकुल
चुप था-शरद् ही क्या बोलता ? शालिनी के जाने से इन लोगों के मध्य गहरा मौन छा
गया, लगता है कि लाऊडस्पीकर का माउथपीस फ्यूज हो गया है. काफी आ गयी. सिप करने
के बाद शरद् और मुकुल जाने के लिए तैयार हो गये.
प्रो. नरेन्द्र दिल्ली से लौटे तो उन्होंने सूचित किया कि राघवेश ने उन्हें
गृह-मन्त्रालय की हिन्दी-समिति के परामर्शदाता के रूप में नियुक्त करा दिया
है; गृहमन्त्री से सम्पर्क स्थापित कराने एवं कार्य भार ग्रहण कराने के लिए
बुलाया था. दक्षिण-भारत में हिन्दी प्रचार का सम्पूर्ण कार्य मुझे सौंपा गया
है. फिलहाल मुख्यालय दिल्ली है, बाद में परिवर्तित होने की संभावना है. प्रो.
नरेन्द्र इस नव नियुक्ति से प्रसन्न नहीं थे, यधपि शासकीय सुविधाओं अधिकारों
एवं लाभ की दृष्टि से उच्च पद पर ही नियुक्त हुए थे, परिवार की तात्कालिक
व्यवस्था-की समस्या- एक प्रश्न थी.
प्रो. नरेन्द्र ने सोचा कि अपने निकटतम मित्र डा. जोशी को सूचना दे दूँ. प्रो.
नरेन्द्र ने फोन का डायल घुमाकर डा. जोशी के यहाँ सूचित किया कि डा. साहब
तत्काल मेरे आवास पर आने का कष्ट करें. प्रो. नरेन्द्र अपनी पत्नी से वार्ता
कर रहे थे, और बता रहे थे कि राघवेश का बहुत ही सबल आग्रह है कि मैं शीघ्र ही
दिल्ली लौट आऊँ. अलका और शालिनी के अध्ययन की समस्या तथा अभी कार्यालय के
स्थायित्व के प्रश्न ने प्रो. नरेन्द्र तथा प्रेमावती को किंकर्त्तव्यविमूढ़ कर
दिया . प्रे. नरेन्द्र ने प्रेमावती से कहा कि तुम गृह व्यवस्था तथा अलका एवं
शालिनी का संरक्षण करने के लिए यहीं रहो, तात्कालिक समस्याओं के निराकरण के लिए
डा.जोशी से मैं निवेदन किए जा रहा हूँ.
अलका और शालिनी तो पापा के दिल्ली गमन के समाचार को सुनकर आश्चर्यचकित तथा
अवाक् रह गयीं. अलका को प्रतीत हुआ कि दिल्ली का प्रस्थान न जाने किस दुर्देव
का षड्यंत्र है. शालिनी एक बार तो प्रसन्न हुई, क्योंकि वह दिल्ली की चहल-पहल के
प्रति आकर्षित थी, किन्तु अपनी कम्पनी का अभाव उसकी कल्पना में कौंध गया.
प्रेमावती को हर्ष भी हो रहा था, क्योंकि प्रो. नरेन्द्र उच्च पद पर नियुक्त हुए
थे,साथ ही परिवार की व्यवस्था का भार उनके ऊपर आ रहा था तथा पति से विमुक्त
होना पड़ रहा था-अत: मन खिन्न भी हो रहा था. अलका और शालिनी की समस्या उन्हें
निरन्तर चिन्तित रखती थी. फलवती बाटिका एवं किशोरी कन्याओं का संरक्षण सतत्
सावधानी की अपेक्षा करता है. प्रेमावती चिन्तित हो रही थीं. प्रो. नरेन्द्र और
प्रेमावती में वार्तालाप हो ही रहा था कि डा. जोशी आ गए.
प्रो. नरेन्द्र ने सम्पूर्ण समाचार डा. जोशी से बताया. डा. जोशी ने प्रो.
नरेन्द्र को सहर्ष बधाई दी, क्योंकि गृह मन्त्रालय की यह नियुक्ति अपने-आप
राजनैतिक उच्च सम्पर्क की प्रतीक थी. आज के युग में खेतों के श्रमिक से लेकर
उच्चपदाधिकारी एवं राजनेता भी राजनैतिक संरक्षण के लिए लार टपकाते रहते हैं.
कार्यभार ग्रहण करने आदि की योजना सविस्तार डा. जोशी को बताकर प्रो. नरेन्द्र
ने सूचित किया कि डा. साहब कल सुबह ही मुझे दिल्ली जाना है मिसेज एवं दोनों
कन्याएं अभी यहीं हैं, कृपया इनकी सुविधा-असुविधा का ध्यान रखेंगे. आपसे न कहूँ
तो फिर किससे कहूँ. डा. जोशी ने आश्वस्त किया और कहा-"आप किसी प्रकार की चिन्ता
न करें,मैं आपके आदेश का पालन करता रहूँगा." प्रो. नरेन्द्र के मन में थोड़ी
शांति की अनुभूति हुई. डा. जोशी थोड़ी देर तक अन्य औपचारिक बातें करते रहे.
चलते-चलते प्रो. नरेन्द्र को सपरिवार साँयकाल के भोजन के लिए प्रार्थित करते
गए. प्रो. नरेन्द्र ने अलका और शालिनी को बुलाकर आश्वस्त किया कि तुम्हारे
चाचा-डा. जोशी-यहाँ हैं ही, किसी भी कठिनाई की स्थिति में जोशी जी से कहना.
