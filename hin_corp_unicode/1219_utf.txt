<ठ्रन्स्लटेड् ंअटेरिअल्><ळिटेरटुरे><घन्गोपड्ह्यय, शुनिल्><आट्मप्रकस्ह्><१९९३><णटिओनल् भोओक् ठ्रुस्ट्><णेत् ढेल्हि><१००-१०५><२०५०><घन्गोपड्ह्यय, श्.-आट्मप्रकस्ह्-ळ्ट्-औ> 

अदिनाश एक ही गिलास ले आया था. उसमें करीब-करीब पूरी ब्रांडी भर ली.नूरजहां
बेगम द्वारा लायी गयी महंगी फ्रेंच ब्रांडी. एक घूंट पीकर अविनाश बोला-जरा
चखकर देखोगे? उसके हाथ से लेकर एक सांस में पूरा गिलास मैंने गले के नीचेउतार
लिया. जीभ का स्पर्श किये बिना ब्रांडी गले को जलाते हुए नीचे उतरने लगी.
आह. गला सूख गया था, जलाकर जगा दिया. आह. और थोड़ा जले. अब ज्वाला पहुंची
कलेजे में, सांप की तरह ऐंठने लगी, और नीचे उतरेगी, पेट तक. पेट के पास
जल रहा है, जले. गला, पेट, कलेजा अभी तक इन सबकी याद ही नहीं आयी थी. अब
याद आयी कि वे भी हैं, जल रहे हैं इसीलिए पता चल रहा है. और थोड़ा जले.
मैंने अभिनाश से कहा-दो, थोड़ी और दो मुझे. शेखर बोला-मैं नहीं लूंगा,
मेरा माथा अभी भी भन्ना रहा है. अविनाश जोर देकर बोला- लो, लो न थोड़ी सी.
तबीयत ठीक न होने पर ही तो लोग ब्रांडी लेते हैं. तुम कल एक साथ दो टेबलेट
खाने क्यों गये?-बड़े जारों में मन में आया कि देखूं तो आखिर होता क्या है.
सोना था कुछ अलौकिक देखने को मिलेगा. उंहू, कल रात हॉरिबल बीती.मैंने कहा-
कहां से जुगाड़ किया. यहां किसी ने कभी एल.  एस.  डी.  खाया हो, यह तो नहीं
सुना.शेखर बोला-बड़ा विचित्र किस्सा है. पहले मैं खरीदना नहीं चाहता था.
रिफ्यूज किया. फिर अचानक इरादा बदल दिया. क्या हुआ पता है? पिछले सप्ताह
की बात है. सोमवार था, सजधजकर घर से आफिस जाने वाला था, पालिश हुए जूते,
टाई-वाई सब ठीक-ठाक थी, मन में भी कोई दुविधा नहीं थी, धीरे-धीरे सीटी तक
बजा रहा था. दरवाजे से निकलने जा रहा था कि चौखट से ठोकर लग गयी. लड़खड़ाकर
गिरने ही वाला था. मां बोलीं- असगुन हो गया. अभी तरुंत मत जा, जरा देर मेरे
कमरे में बैठकर जा. मां को तो जानते ही हो, पर उनकी इन बातों को अनसुनी करके
मैं उन्हें कष्ट नहीं पहुंचाना चाहता. कमरे में लौटकर फिर से कुर्सी पर बैठ
गया. तय किया कि मन में एक सौ तक गिनकर निकल पड़ूंगा. वह एक सौ तक गिनना
कितना भारी लगने लगा, तुझे क्या बताऊं. परेशानी में मुंह का जायका बिगाड़े
एक-एक गिनती गिनता रहा और खोपड़ी में जैसे धमाधम करके हथौड़ी की चोट पड़ती
रही. खैर, उसके बाद निकला. मन तभी से उखड़ा-उखड़ा था. निकला तो ट्राम-बस
में चढ़ना मुश्किल, इतनी भीड़. और दिनों भी ऐसा होता ही है लेकिन उस दिन
गुस्से के मारे तन-बदन फुंकने लगा. मन में आया टाई को दानों ओर से खींचकर
गला घोंट करके खुद को खत्म कर दूं. समझ रहे हो मेरी क्या दशा थी? अविनाश
बोला-बडा स्वाभाविक था. कसम से, हर समय भीतर ही भीतर गुस्सा उबलता रहता है,
कब किस बात पर घटक से निकल पड़ेगा, ठीक नहीं. कई बार बहुतों को किस बात पर
गुस्सा आया है, यह पता ही नहीं चलता.मैंने कहा-सो ठीक है. कांच के गिलास में
पानी पीने के बाद कभी-कभी इच्छा करती है गिलास दे मारने की, तोड़ डालने की-
इसका कारण हो सकता है सुबह अखबार में पढ़ा वियतनाम युद्ध का वीभत्स समाचार.
उड़ीसा में अकाल के समय अनाहार से चार लोगों की मृत्यु की खबर मिलने पर शायद
किसी लड़की से झगड़ा हो सकता है. तुम जो उस दिन बारीनदा को मारने चले तो
हो सकता है तुम्हारा असली गुस्सा उन पर रहा ही न हो, गुस्सा रहा हो कलकत्ता
कारपोरेशन के ऊपर.अविनाश खिस् से हंसकर बोला- मामला हो सकता है इतना आसान न
भी हो- दूसरों के दुख- वुख को लेकर हम लोग इतना माथा नहीं फोड़ते. अब देखो न,
बहुतों की तुलना में हम लोगों के बहुत अच्छी स्थिति में होने की बात है. हम
सब की नौकरी है, स्वास्थ्य भी बुरा नहीं, हंस-खेलकर खूब आराम से जिंदगी काट
लेने की बात है. लेकिन भीतर ही भीतर किस बात की इतनी छटपटाहट है, समझ में
ही नहीं आता. शेखर बोला- उसके बाद का किस्सा सुनो न. आफिस पहुंचा. हम लोगों
का एंग्लो-इंडियन गोडाउन- कीपर लैरी है न, उसके पास देखा एक छोकरा साहब
बैठा है. लैरी की याद है न? वही जो हम लोगों को हावड़ा में खेलने के एक
अ़अडे पर ले गया था.अविनाश बोला- वह तो महा चीटिंगबाज था. उस बार हम लोगों
को खूब ठगने की चेष्टा की थी. तुम्हारे आफिस का आदमी था, नहीं तो दो-चार
दांत तोड़े बिना न छोड़ता.लैरी ने साहब के साथ मेरा परिचय करवाया. नाम सैंडी
ग्रोवर, कैनेडियन, अमेरिका में रहता है, आर्टिस्ट, सारी दुनिया घूमने निकला
है. जैसे बीटल बावले की तरह घूमते रहते हैं, उन्हीं जैसा एक, और क्या. लैरी
ने मुझसे फुसफुसाकर पूछा- आर यू इंटरेस्टेड इन एल.  एस.  डी.  ? यू कैन
हैव इट फ्राम हिम. सैंडी नामक उस छोकरे ने बतलाया कि वह कुछ एल.  एस.  डी.
टेबलेट स्मगल करके लाया है. अपने लिए लाया है, वह स्वयं एडिंक्ट है. जो भी
हो, उसके पास हांगकांग जाने के लिए हवाई जहाज का भाड़ा नहीं था, वह तीन सौ
रुपये में मुझे छा: टेबलेट बच सकता था. मैंने कहा- सारी, मुझे जरूरत नहीं
है. यह कहकर उनसे छुट्टी पायी. उस समय मुझे लगा था कि कोई आलतू- फालतू चीज
मुझे थोप देना चाह रहा है. चीज कुछ भी रही हो, तब तक भी मैं भागने की बात
पूरी तरह नहीं सोच रहा था.शेखर ने मेरी ओर नजर उठाकर कहा- लेकिन मेरे पास
खरीदे बिना कोई चारा न था. किसने मुझे खरीदने को बाध्य किया, पता नहीं. एक
बात पर ध्यान दे रहे हो कि हम लोगों की इच्छा शक्ति अब कैसी कमजोर हो गयी
है, पल-पल इच्छा कैसे बदलती रही है?अविनाश बोला- सो नहीं, भीतर ही भीतर हर
समय एक तीब्र इच्छा रहती है- बाहर की अनेक युक्तियों द्वारा उसे काटने की
चेष्टा करता रहता हूं, लेकिन अचानक वह बाहर फूट पड़की है.- लंच तक मैं ठीक
था. सुबह दस बजे वाला दबा गुस्सा काफी हद तक कम हो गया था, मन लगाकर काम
करके मैं सब भूलने की चेष्टा कर रहा था. ऐसे में दो घटनाएं घटी. हम लोगों
के आफिस में एक रेकार्ड सप्लायर है- बिष्टुपद- दुबला-पतला सींकिया. मैं लंच
के लिए निकलने वाला था कि बिष्टुपद आकर हाथ मसलता हुआ सामने खड़ा हो गया.
बोला- सर, आपसे एक काम है. मैंने कहा- क्या काम है, जल्दी से बतलाइए मुझे
निकलना है. वह बोला- मुझे बीस रुपये दे दीजिए. आपसे मांगने के सिवा और कोई
कोई रास्ता नहीं इसीलिए आया. तीन दिन से घर में चूल्हा नहीं जला है. पांच
बच्चे, कल से खाली पेट हैं.  .  .  . मैं चिढ़कर बोला- इस तरह उधार देना मुझे
पसंद नहीं.  .  .  . बिष्टुपद बोला- उधार नहीं सर, आप मुझे दान दे दीजिए.
आफिस में कहीं मेरा कुछ भी नहीं है, घर में ऐसी एक भी चीज नहीं जिसे बेच
सकूं. बहुतों से उधार ले रखा है, चुका नहीं पाया हूं, उधार मांगने से कोई
और देगा नहीं. पूरे आफिस में आप ही एक भले आदमी हैं, आपसे ही सबसे पहले
दान मांग रहा हूं. कम से कम बीस रुपये मिले बिना किसी तरह यह महीना न काट
पाऊंगा. जरा सोच देख, पूरे आफिस में मुझे ही दाता माना था. सुनकर गुस्सा आता
है न. उसकी प्रार्थना में एक ऐसा निर्लज्जता का भाव था कि सुनकर बदन झन्ना
उठा. तीन दिन से खाया हो चाहे न खाया हो, पर हां, तीन-चार दिन से दाढ़ी जरूर
नहीं बनायी थी, चेहरा न जाने कैसा रूखा और भयानक हो रहा था. ऐसे चेहरेवाले
लोग ही आत्महत्या करते हैं. फिर मैं लंच के लिए जा रहा था, ऐसे में एक भूखा
आदमी आकर मुझसे रुपये मांग रहा था - सब कुछ न जाने कैसा वल्गर लगा. मेरे बैग
में करीब बीस रुपये ही थे, उसे सब रुपये दे देने से मेरा लंच रह जाता लेकिन
उससे यह कहा कैसे जाय? वह देर तक मेरी प्रशंसा न करता रहे, इसलिए मैंने उसे
जल्दी से बिदा करना चाहा. एकदम अस्पृश्य चीज मजबूरी में छूने के समय हम जैसा
करते हैं, वैसे ही दो उंगलियों से नोट उसे पकड़ाकर तेज स्वर में मैं बोला-
लाल फ्लैग लगी सब फाइलें बड़े साहब के कमरे में दे आइए अभी ही. किसी को कुछ
दान देकर आमतौर पर मन में अहंकार होता है लेकिन मुजे चिढ़ हो रही थी. -
और इस कारण तुमने तीन सौ रुपये और खर्च कर डाले? अविनाश बोला. मैं बोला -
उहूं, शेखर ने कहा न कि एक घटना और है. वह क्या है?- उसे ठीक घटना नहीं
कहा जा सकता. बिष्टुपद को रुपये देकर मैं हाथ-मुंह धोने के लिए बाथरूम में
गया. अस्पृश्य चीज छूने जैसी ही घिन हो रही थी. उस समय सचमुच वैसी ही एक चीज
छू बैठा. बाथरूम का दरवाजा बंद करने जा रहा था, दरवाजे के हैंडल पर एक छिपकली
थी, मैंने उसे देखा नही, ओफ, छिपकली छूने से कैसा लगता है जानते ही हो, पता
नहीं तुम लोगों को लगता है या नहीं, मेरा हाथ मानो सड़ गया, उस ठंडी चीज को
छूने से सारा शरीर सिहर उठा. छिपकली चटाक से गिरी जमीन पर. मैंने गुस्से में
भरकर डैम इट, डैम इट करते हुए उसे जूते से रौंदना चाहा. मारना आसान नहीं था,
वह सर्र से दीवार पर थोड़ा ऊपर चढ़ गयी. एकदम भागी नहीं, वह सूअर की बच्ची
छिपकली टकटकी बांधे मुझे घूरती रही. बाथरूम में कोई ऐसी चीज नहीं थी कि उसे
कोंचकर मारता. कैसा बेहिसाब गुस्सा, असहायता का भाव और घृणा मन में हुई उस
समय क्या बतलाऊं. बेसिन से पानी लेकर मैं उस पर छींटे मारने लगा लेकिन वह
रत्ती भी हिली नहीं. उस सूअर की बच्ची को मारे बिना मेरा गुस्सा नहीं उतर
रहा था लेकिन उसेमारने का कोई उपाय नहीं था. मुझे तब रोना आने लगा. बाथरूम
से बाहर आकर देखा, फिर बिष्टुपद. बिष्टपद बोला- सर, साहब ने कहा है.  .  .
. मैंने उसकी ओर लाल आंखों से देखते हुए कहा- डैम इट. उसके बाद सीधे कैश में
जाकर कोआपरेटिव फंड से झट से पांच सौ रुपये निकालकर लैरी से जाकर बोला- कहां
है तुम्हारा दोस्त? मैं वह खरीदूंगा. तुम लोग शायद कहो कि मेरे वैसा करने
का कोई तुक नहीं था. हो सकता है न रहा हो, मैं बतला भी नहीं सकूंगा लेकिन
उस समय केवल एक ही बात मेरे मन में आ रही थी- मुजे छुट्टी चाहिए, छुट्टी
चाहिए. तुम लोग शायद ठीक से समझ नहीं पा रहे हो उस समय की मेरी.  .  .
अविनाश बोला-खूब समझ रहा हूं. उसके बाद बोले जाओ.  .  .  लैरी मुहल्ले में
इलिंयट रोड पर एक होटल में वह छोकरा सैंडी ग्रोवर रहता है. पता लेकर उसे
खोज निकाला. मुझसे कहा कि जहां-तहां बैठकर दवा खाना ठीक नहीं. उसके लिए एक
सुरक्षित जगह जरूरत है जहां बिस्तार पर सोये रहा जा सके और सिर के पास कोई
देखरेख करने वाला रहे. प्यास लगने पर जो पानी का गिलास थमा सके, बीच-बीच
में बात करके नींद से जगाने की कोशिश करे, पैर के तलवे हाथों से रगड़ दे.
इस टेबलेट को खाने के बाद पूरा होश तो जाता नहीं बहुत कुछ पैथिड्रिन के
नशे जैसा होता है. अकेले-अकेले खाने पर कहते हैं जबरदस्त मृत्युभय होता
है. तब मैंने सोचकर देखा-वीणा के यहां जाना ही बेहतर होगा. तुम लोगों की
किसी की याद उस समय नहीं आयी. असल में मैंने सोचा था इतनी महंगी चीज है,
इसका सुख अकेले ही भोगूंगा. लेकिन खाने के बाद देखा कि इसमें केवल सुख
नहीं दुख भी है जबरदस्त. भूली हुई स्मृतियों को फिर से ताजा होने में
जबरदस्त दुख भी है. दुख पाने के बाद ही समझ में आया कि इसे तुम लोगों के
साथ बांटने की जरूरत है, तुम्हारे लिए कल तक मैंने एक रख छोड़ी थी.  .  .
- कल रात तुम्हें कैसा लगा, सो बतलाओ.- पहले दिन जब शाम को आया उस समय वीणा
के कमरे में कोई था. उसके जाते-जाते नौ बज गये. एक टेबलेट खाकर लेटा रहा,
वीणी ने खूब प्रेम से देखरेख की. नशा टूटा तब रात का करीब डेढ़ बजा था,
बड़ी कमजोरी लग रही थी, घर लौटने का कोई उपाय नहीं था. दूसरे दिन सबेरे
ही तो नूरजहां वगैरह हाजिर हो गये. तब फिर एक ऐसा मौजमस्ती और आनंद का
सिलसिला बना कि लगा- धत्तेरे की, घर जाकर अब क्या करना है? यहां मजे में
हूं. आफिस से, घर से छुट्टी लेकर कहीं चेंज के लिए आया हूं. किसी औरत के
यहां रात काटना एक बात है और सुबह से सारा दिन सारी रात वहां रहना एकदम अलग
बात है. सब कुछ स्वाभाविक दया-माया-मान-अभिमान सभी रहता है, नहीं रहता है तो
बंधन. बड़ी विचित्र बात है न? ऐसा स्वाद मुझे पहले नहीं मिला था. खैर जो हो,
दूसरे दिन रात में मैंने और नूरजहां ने दो-दो टेबलेट लीं, वीणा राजी नहीं
हुई. एल.  एस.  डी.  खाकर नूरजहां क्या रोयी. तुमने कहा- उसके शरीर में केवल
लोभ है, तुम यदि उसका वह रोना देखते. न जाने कहां-कहां की बातें उसे याद आ
रहीं थीं. कुछ कहा नहीं लेकिन अगले दिन भी सारा दिन रोती रही. उसके बाद
मैंने तुम लोगों की खोज शुरु की. तुम मिले नहीं, सुना तुम्हारे यहां कोई
मर गया था. कौन मरा था?- नानाजी.- तुम्हारे वो बहरामपुर वाले नानाजी? ओह,
बड़े अच्छे आदमी थे.नीचे के तल्ले से एक अस्पष्ट-सा स्वर सुनाई पड़ा. कोई
शेखर को नाम लेकर पुकार रहा था. शेखर बोला- रुको, देख आऊं.मजे की हवा चल
रही थी. दूर हावड़ा ब्रिज के ऊपर की लाल रोशनी यहां से दिखालाई पड़ती है.
अविनाश ने ब्रांडी की बोतल करीब-करीब खाली कर डाली थी, बोला-थोड़ी सी बची
है, लोगे? मैं जब अंतिम घूंट भर रहा था, अविनाश बोला- अच्छा तू उस बच्ची-सी
लड़की के साथ क्या कर रहा है? मैं चौंक गया. पूछा- कौन बच्ची-सी लड़की?-
सोचता है मुझे कुछ पता नहीं? सब खबर रखता हूं. तुझे सावधान किये दे रहा हूं,
कम उम्र की लड़कियां बड़ी खतरनाक चीज होती हैं. मैं शांता को छूने चला था,
मेरे दोनों हाथ झुलस गये थे, अभी तक झुलसे हैं, देखो.-तुम किसकी बात कर
रहे हो?- बन क्यों रहा है? कल तुझे देखा, एक बच्ची के साथ भवानीपुर से बस
में चढ़ा था. तेरे हाव-भाव से साफ जाहिर था कि तू कोई मतलब गांठने की ताक
में है. तुझे सच में सावधान कर रहा हूं, वे डेंजरस होती हैं. वे हर बात पर
विश्वास करती हैं. जो तेरी हर बात पर विश्वास करेगा उससे तू एक भी झूठी
बात कहके पार नहीं पा सकेगा.- अविनाश, प्लीज, तुम उस लड़की के बारे में
कुछ मत कहो.अविनाश अवाक् रह गया, बोला- क्यों, बात क्या है?मैंने कहा- कुछ
पूछो मत. मैं इस एक मामले को सबसे छिपाकर रखना चाहता हूं.-छिपाकर? नशे भरी
आवाज में अविनाश विचित्र ढंग से हंसने लगा. फिर बोला- छिपाकर रख सकोगे?-
तुम कम से कम मेरी स्पाइगिरी मत करो. मुझे कुछ रुपये तो दो, मैं फिलहाल यहां
से सरक जाना चाहता हूं. मुझे यह जगह अच्छी नहीं लग रही.
