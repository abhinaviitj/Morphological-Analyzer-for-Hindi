<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><आनोन्><षज्नेएटि ढङ्टर् खि फइटेरेन् आअप्केय्><१९९१><ंइट्र फ्रकस्हन् फ्रिवटे ळिमिटेड्><आल्लहबड्><२६-२८><२०५६><ंअनोरम-षज्नेएटि ढङ्टर् खि><ढेएप आगर्तल्>

राजनीति की घुसपैठ दफ्तरों में गहरे तक हो चुकी है. प्रमोशन,ट्रान्सफर या
पारितोषिक के मामले में वहां राजनीति खूब खेली जाती है.यदि आप एक कामकाजी महिला
या 'कैरियर वुमन'हैं, तो आपको दफ्तरी सियासत या राजनीति का अच्छा इल्म होना
चाहिये और वे सभी दांव-पेंच बखूबी आने चाहिये,जो वहां जमे रहने के लिये बहुत
जरूरी है.
बेचारी ज्योतिका इसीलिये शालिनी से मात खा गयी थी,कि उसे कुछ आवश्यक पैतरे का
बिलकुल ज्ञान न था.
एक बड़ी विज्ञापन कम्पनी में दोनों लेखाधिकारी थीं और उनका प्रमोशन 'ड्यू 'था.
दोनों ही कुशल व 'क्वालिफाइड'थीं, लेकिन उनकी कार्यशैली एकदम भिन्न थी.ज्योतिका
अत्यन्त कार्यकुशल थी.वह लोगों से स्वयं सम्पर्क न बनाकर उनसे फोन द्वारा सम्वाद
स्थापित करती थी और जब भी दूसरी व्यापारिक सहयोगियों से या अपने मुवक्किलों से
मिलती, तो कभी इधर-उधर की बातों में समय बर्बाद न करती.
उसका विश्वास था कि काम में अधिक समय देकर एवं अधिक उत्पादन करके ही वह सफलता
प्राप्त कर सकेगी.
पर यहीं वह गलत थी. उस कम्पनी के निदेशक ने उस पद के लिए शालिनी को चुना. इस बात
से आहत व हताश ज्योतिका को लगा कि मैनेजमेंट ने उसकी निष्ठा एवं त्याग को एकदम
नजरअंदाज कर दिया था. बाद में उसने वह कम्पनी ही छोड़ दी. जरा सोचिये,कि वह कहां
गलत थीं?
ज्योतिका से एक बहुत आम-सी गलती हो गयी थी.उसे प्रतिष्ठान के क्रिया-कलाप को
समझने में गलतफहमी हुई थी जिसके परिणामस्वरूप उसने अपने काम के कागज-पत्तर वाले
पहलू पर ही पूरा ध्यान केन्द्रित रखा और उसके सामाजिक पहलू की एकदम अवहेलना कर
डाली. वह अपनी डेस्क पर सबसे पहले पहुंचती थी और सबसे बाद में दफ्तर छोड़ती थी.जब
उसके अन्य साथी काम के बाद बाहर खाते-पीते या सैर-सपाटा करते थे,उस समय वह दफ्तर
की एकाध अतिरिक्त रिपोर्ट तैयार करती रहती थी.
दूसरी ओर शालिनी,बस दफ्तर के समय तक ही दफ्तर में रहती थी और बिजनेस के मामले
में लोगों से मिलने-जुलने का एक भी मौका हाथ से नहीं जाने देती थी.वह बड़ी
सक्रिय थी और कभी-कभी विभिन्न विभागों के बीच कई प्रकार के सेल या प्रतियोगिताओ
का आयोजन भी कर डालती थी. वह अपने दफ्तरी कामकाज या उत्तरदायित्व को भी
कुशलतापूर्वक निभाती थी,और उसकी समझ में दफ्तरी मेलजेल या सहयोगियों का आपसी
सम्वाद भी कामकाज का एक महत्वपूर्ण अंग होता है.
सम्पर्क कौशल्य
अपने सेवाकाल में कई बार आपने भी देखा होगा,कि आपका ही कोई साथी बिना किसी
दर्शनीय प्रयास के सफलता की सीढ़िया चढ़ता चला जा रहा है. आपकी नजर में वह उतना
ही साय काम में भी लगाता होगा, जितना लोगों से मिलने जुलने में. अगर आप भी औरों
की तरह ही सोचती होंगी,तो अपको भी उसके व्यवहार से अचम्भा होता होगा.यानी
ज्योतिका की तरह आप भी कैरियर में मेलजोल के महत्व को घटाकर ही सोचती होंगी.
पर सच्चाई यही है.अधिकांश प्रबंधकीय पदों पर पहली आवश्यकता यही समझी जाती है,कि
आप कागज-पत्तर वाले काम के साथ ही साथ सम्पर्क बढ़ाने में भी बहुत कुशल
हों.वास्तव में बहुत से प्रबंधकों के पास टेकनिकल-कौशल्य तो बस सामान्य सा होता
है, लेकिन सम्पर्क-कौशल्य के वे धनी होते हैं.इसका उलटा बहुत कम ही देखने में
आता है.एक प्रभावशाली प्रबंधक को टेकनिकल-कौशल्य की उतनी आवश्यकता नहीं
होती,जितनी सम्पर्क कौशल्य की.
अपने पेशे के सामाजिक या मेलजोल के पक्ष को भरपूर विकसित करने से आपको बहुत से
लाभ मिलते हैं. ऐसा करने से अपने काम में आनंद तो अता ही है, आगे की योजनाओं का
क्रियान्वयन सरल हो जाता है और ऊपर के अफसरों को आपका काम नजर आने लगता है. इस
तरह प्रमोशन के समय अपने साथियों के मुकाबले आपके चांसेज अच्छे होते हैं.
काम दर्शाने की कला
वैसे तो बॉस के साथ सही तालमेल बैठाना प्राथमिक महत्व का मुद्दा है,लेकिन इसके
अलावा आवश्यकता यह भी है कि आपके सम्बन्ध अपने साथियों यानी समकक्ष अधिकारियों
से पूरी टीम के साथ भी बढ़िया हों.
यदि आप अकेली चलती हैं,तो किसी कम्पनी में सफल नहीं हो सकती. उद्योग या पद चाहे
जो भी हो,आपको लोगों से सही सम्पर्क स्थापित करना आना चाहिये.यदि आपको सही ढग से
तालमेल बैठाना नहीं आता,तो कोई मित्रवत साथी या आपका सचिव भी समस्याएं खड़ी कर
सकता हैं.
बहुत से लोग अपने कैरियर के मामले में भी बॉस के महत्व को खूब अच्छी तरह समझते
हैं.पर बहुत से ऐसे भी चतुर अधिकारी होते हैं,जो अपने समकक्ष या अपने नीचे के
अधिकारियों के महत्व को बिलकुल नकारते चलते हैं. यह गलत है. मातहत या सहयोगी भी
प्रमोशन के मामले में नजरअंदाज नहीं किये जा सकते. यदि अपने प्रतिष्ठान के लोगों
से आप काम निकालना नहीं जानतीं तो आप सफल नहीं हो सकेगी.
कामकाज के सम्पर्क बड़े असाधारण किस्म के होते हैं. दफ्तर के लोगों के साथ-साथ
पढ़ने वाले दोस्तों,मित्रों या बाहरी अन्य परिचितों जैसा व्यवहार नहीं किया जा
सकता. कामकाजी सम्बन्धों को एक अलग तरीके से निभाया जाता है. बॉस या सहयोगियों या
अन्य अधिकारियों के प्रति आपकी व्यक्तिगत भावनाएं क्या हैं, इसका कोई महत्व नहीं
होता. व्यापारिक जगत में आपको यह स्वतंत्रता नहीं है,कि आप पसंदीदा लोगों को तो
चाहा करें,लेकिन अनचाहे लोगों से कन्नी काटा करें.
दफ्तर की दोस्ती
सच तो यह है कि आपके बॉस और सहयोगी,बस आपके सुख के साथी है. वे आपके साथ इसलिए
काम करते है,क्योंकि आप भी टीम के एक सदस्य हैं और आपके साथ काम करके उन्हें
स्वयं फायदा होता है.इन व्यापारिक सम्बन्धों की भी कुछ सीमाएं होती है. जो कि
सच्ची दोस्ती में नहीं होती. यदि आपका काम अच्छा चल रहा है और आप दूसरों को
कैरियर में ऊपर उठाने में मदद कर सकती हैं,तब तो लोग आपसे दोस्ताना सम्बन्ध
जोड़ना चाहेंगे. यदि आपका काम ठीक ठाक नहीं चल रहा है,तो अधिकांश लोग आपसे कभी
जुड़ना नहीं चाहेंगे, क्योंकि उन्हें डर होगा कि कहीं आपकी वजह से उनकी
व्यावसायिक इमेज को धक्का न पहुंचे.सबसे बड़ी सींमा या दिक्कत तो यही है कि किसी
प्रमोशन की रेस में आप उनसे होड़ लगाने खड़ी हो जायेंगी.
फिर दोस्ताना सम्बन्ध स्थापित करने से पीछे न हटें. यदि आप, अपने साथियों के बीच
बहुत अधिक दूरी रखेंगी, तो वे आपको घमंडी समझेंगे और शायद इससे आपके कैरियर पर
भी आंच आये. काम के बाद के मनोरंजन में वे लोग शायद आपको शामिल न करें और इस तरह
आपको कम्पनी की बहुत सी अंदरुनी बातों का पता नही लगेगा और इस तरह आप वहां पांव
जमाने में शायद सफल न हों.
कोशिश करें कि दफ्तर में हरेक से व्यक्तिगत सम्पर्क बने. जो लोग आपको आगे बढ़ने
में कोई मदद न कर सकें,उनके प्रति भी यही रूख अपनायें. आप इन लोगों से वैसा ही
फायदा उठायें जैसा कि वे आपसे उठायेंगे. दफ्तरों में कामकाज सहजीवी सम्बन्धों पर
निर्भर करता है और वहां आपका डूबना या तैरना इस बात पर निर्भर करता है, कि आप
अपने साथ वालों के साथ कैसा तालमेल बैठा पाती हैं या उनका फायदा उठा पाती हैं.
सम्बन्ध बॉस के साथ
दफ्तर में स्थान बनाना हो तो अपने बॉस के निमंत्रण को अवश्य स्वीकार करें, चाहे
उसके लिये आपको कितना ही व्यक्तिगत महत्वपूर्ण काम क्यो न छोड़ना पड़े. शायद आप
सोचें कि लंच या डिनर पर मौज-मजा करने के बजाय यदि आप काम में चिपटी रहेंगी तो
आपके बॉस आपसे अधिक प्रभावित होंगे. बहुत बार आपका सोचा, आपके लिये ठीक न होगा.
आपके बॉस भी एक इंसान हैं.काम की आड़ लेकर यदि आप उनके निमंत्रण को ठुकरा देंगी,
तो वे इसे अपमान समझेंगे. इसमें यह खतरा भी है कि वे समझेंगे कि आपका काम अपके
लिये अधिक महत्वपूर्ण है. सच तो यह है कि यदि आप लंच के लिये समय नहीं निकाल
सकतीं, तो आप अन्य दायित्वों का निर्वाह कैसे करेंगी?
प्रबंधकीय स्तर पर बॉस द्वारा आपके कार्य का आंकलन निःतांत व्यक्तिपरक होता है.
यदि उनके साथ अच्छे व्यक्तिगत सम्बन्ध होंगे, तो आपके काम को भी प्रशंसात्मक
दृष्टि से देखा जायेगा, चाहे गलत हो या सही, लंकिन है यह एक सच्चाई ही कि यदि
आपके बॉस( महिला हो या पुरूष ) आपको पसंद करते हैं, तो वे आपके काम को भी पसंद
करेंगे. यदि उनके विचार आपके बारे में अच्छे नहीं हैं, क्योंकि आप उनसे अधिक
मिलती जुलती नहीं, तो वे आपके काम से भी प्रभावित होंगे.
सहयोगियों से कैसा सम्बन्ध हो?
अपनी दक्षता को पैना करने और अपनी प्रबंधकीय क्षमता या सैली को दर्शाने के लिये
अपने सहयोगियों के साथ उठना- बैठना और खाना-पीना चाहिये. भोजन के प्रशन पर
बड़े-बड़े होटलों में मुकाबला तो नहीं हो सकता, लेकिन दफ्तर में'कैफेटरिया'में
भी हफ्ते में कई बार सहयोगियों के साथ खायें-पियें. व्यापारिक भाषा में कहें, तो
इस बिताये क्षणों से आपको खूब प्राप्ति होगी.
एक साथ खाने-पीने के समय में भी, अपने सहयोगियों से बातचीत का बढ़िया मौका मिल
सकता है. अपनी नवीनतम कार्य-योजना पर नये-नये विचार-कोण मिल सकते हैं, साथ ही
समस्या का समाधान भी हो सकता है. संभव हैं कि आपके किसी सहयोगी ने वैसी समस्या
का सामना किया हो और वह आपको उसका हल ढ़ूढने के लिये किसी जरिये का पता बता दे.
सहयोगी जब आपस में बातचीत करेंगे आपका प्रबंधकीय दृष्टिकोण पहले से विस्तृत
होगा.बड़े-बड़े बिजनेस स्कूलों में इसीलिये भावी प्रबंधकों को प्रशिक्षित करने
के लिये व्यापारिक समस्याओं पर 'ग्रुप डिस्कशन्स'रखे जाते हैं.
कम्पनी के 'कैफेटेरिया'में खाने-पीने से दूसरे विभाग के लोगों से भी बातचीत का
मौका मिलता है. इन लोगो से रोज ही कुछ मिनटों की इस तरह की बातचीत से उनके साथ
दृढ व्यापारिक सम्पर्क स्थापित हो सकते हैं. यह आवश्यक नहीं है कि खाना-पीना
कम्पनी 'कैफे' में ही हो. बहुत-सी कम्पनियों के लोग प्रायः किसी और जगह पर मिलकर
भी बैठते हैं, जहां वे सौदे पटाते हैं या बिजनेस के मामलों पर बातचीत करते है या
कभी-कभी गंठजोड़ भी कर डालते हैं.
राजनीति की भाषा में कहें तो इस तरह के व्यापारिक मेल-जोल से एक सशक्त बेस बनाने
में सहायता मिलती हैं. एवं दूसरों को मदद दे भी सकती हैं.
इस मेल-जोल से आपको सूचना के नये स्रोत मिलेंगे.आपको पता चलता रहेगा, कि आपके व
दूसरे संस्थानों में क्या हो रहा हैं?कौन क्या है, किसका प्रमोशन हो रहा हैं,
कौन जा रहा है और किसके हाथ में सबसे अधिक ताकत है?
घर व बच्चों के काम को कभी-कभी व्यवस्थित करके ,यदि आप सहयोगियों के साथ शाम को
उठें-बैठे तो आपको और भी अधिक लाभ होगा. दफ्तर के माहौल से हटकर हर आदमी कुछ
अधिक खुलकर बात करता है, यह सच है.
इस तरह के उठने-बैठने के समय बहुत से बड़े-बड़े गंठजोड़ व सम्बन्ध हो जाते हैं.
इसी तरह ऊपर बतायी शाम की बैठकों में भी होता हैं.
यह कहना अतिशयोक्ति न होगा कि कई बार कई एक कम्पनियों की खरीद-फरोख्त या कैरियर
का बनना-बिगड़ना इन शाम की बैठकों में भी तय हुआ है और होता रहता है.
स्टाफ के प्रति सही रवैया
अपने मातहतों के साथ मैत्रीभाव स्थापित करना भी बहुत आवश्यक है. कुछ प्रबंधक
केवल उनसे ही सम्पर्क बनाते हैं, जो सीधे उनके काम के होते हैं,दूसरों की वे दब
तर अवहेलना करते रहते हैं जब तक कि उनसे उन्हें काम नही पड़ता. लेकिन ऐसे में ये
मातहत काफी सिरदर्द बन सकते हैं.
अपने मातहतों के बीच मेल-जोल को बढ़ावा देने का काम भी करें.उन्हें अपनी
जिम्मेदारियों के बारे में बातचीत करने के लिये उकसायें और परोक्ष रूप से यह
समझाती रहें कि वे आपके लिये कितने महत्वपूर्ण है. वे जब आपको करीब से जान
जायेंगे तो उनसे काम लेना आसान होगा, बजाय इसके कि आपको वे बस टेलीफोन पर सुनी
एक आवाज के रूप में जानते हों.
हां, अपने स्टाफ को फीड बैक भी दें, यानी चाहे प्रमोशन दें या न दें लेकिन
प्रशंसा करने से न चूकें. जब किसी प्रोजेक्ट की समाप्ति पर मेमो बनायें तो उसमें
अपने स्टाफ द्वारा दिये सहयोग का उल्लेख न भूलें. मेमो की एक प्रति एक धन्यवाद
नोट के साथ स्टाफ के लोगों तक भी भिजवायें.
लोग जब यह जान लेंगे कि आप प्रबंधतंत्र तक उनकी कार्यकुशलता की खबर पहुंचाती
रहती हैं, तो वे आपके साथ काम करना पसंद करेंगे.इस प्रकार की कार्यवाही से आपका
व आपके सहयोगियों का काम, बड़े अफसरों की नजर में आता रहेगा.
यदि आपके पास कोई सेक्रेटरी हैं, तो वह भी सशक्त सोशल कॉन्टेक्ट बनाने में काफी
सहायक हो सकती हैं. कम्पनी के भीतर, आपकी इमेज व प्रगति के मामले में उसका भी एक
नाटकीय प्रभाव रहता हैं.
एक दफ्तर के माहौल को देखें तो वहां एक सेक्रेटरी का काम होता हैं काम की
रफ्तार को पेपरवर्क द्वारा जारी रखना.यह काम ठीक से चलता रहे,इसके लिए आपको अपनी
सेक्रेटरी के साथ भी अच्छे सम्बन्ध रखने होंगे.
आप कार्यकुशल बनें,आत्मविश्वासी बनें और कामकाज पर नियंत्रण रखें. जैसे आप अपने
अन्य मातहतों के साथ करती हैं,वैसे ही अच्छे काम के लिये अपनी सचिव को भी
प्रशंसित करें . आपकी सेक्रेटरी को भी महसूस होना चाहिये, कि वह कुछ ठोस काम कर
रही है और उसे सराहा भी जा रहा है.
