<ळिटेरटुरे><भिओग्रप्ह्य्><घुनकर् ंउले><ंअहपन्डिट् षहुल् शन्क्रिट्यन्यन्><१९९३><ण्भ्ठ्><णेत् ढेल्हि><८८-९३><२१००><ंउले, घुनकर्-ंअहपन्डिट् ष्. शन्क्रिट्ययन्-भाऔ>

क्योंकि, प्रतिज्ञा कर रखी थी कि ५० साल की उम्र होने तक आजमगढ़ जिले
में पैर नहीं रखेंगे. उस समय राहुलजी ४६ साल के थे.
हजारीबाग जेल में पहुंचने के पहले अदालत में ही, राहुलजी ने भूख-हड़ताल
शुरू कर दी थी, जो वहां पहुंचने पर कुल १७ दिन तक चली. नागार्जुन, जलील,
कार्यानंद शर्मा आदि साथी हजारीबाग में ही बंद थे. अंत में विवश होकर
सरकार ने राहुलजी की रिहाई का आदेश दिया. जेल के फाटक से बाहर आकर ही
उन्होने अनशन तोड़ा.
अमवारी सत्याग्रह के समय जमींदार के जिस हाथीवान कुरबान ने राहुलजी के
सिर पर लाठी मारी थी, उस पर सरकार ने मुकदमा चलाने का नाटक रचा. २९ अगस्त
(१९३९) को मुकदमे की तारीख थी, राहुलजी के गवाही देनी थी. उन्होंने सोचा
`कुरबान का क्या कसूर? लाठी तो उसके मालिक ने चलवाई, फिर उसे जेल भिजवाने
से क्या फायदा?' राहुलजी ने अदालत में जाकर दरख्वास्त दे दी- "कुरबान को
छोड़ दिया जाए, मैं नहीं चाहता कि उस पर मुकदमा चलाया जाए."
ऐसे थे राहुल बाबा, जिन पर बिहार की किसान-मजदूर जनता कुरबान हो जाने के
लिए जी-जान से तैयार थी.
डेढ़ महीने बाद राहुलजी वर्धा गये. वहां देशभर के प्रमुख कम्यूनिस्ट
एकत्र हुए थे. राहुलजी ने उन्हें नजदीक से देखा, समझा, उनके साथ
विचार-विमर्श किया. उनके बिहार लौटने पर १९ अक्तूबर (१९३९) को मुंगेर में
बिहार की कम्यूनिस्ट पार्टी की स्थापना हुई. उस दिन को एक `स्मरणीय दिवस'
रहते हुए कम्यूनिस्ट पार्टी की अपनी सदस्यता के बारे में राहुलजी की
टिप्पणी है--"अनुशासन-रहित भीड़ का सेनापति होने की जगह अनुशासन-बद्ध
सेना का एक साधारण सैनिक होना ज्यादा अच्छा है."
उसके बाद राहुलजी करीब दो महीने तक एक प्रकार के `अज्ञातवास' में रहे.
अपने पूर्वजों की भूमि मलांव (गोरखपुर) जाकर वे अपने एक सगोत्र परिवार
में ठहरे. वहां कुछ दिन रहकर राहुलजी ने सलांव के इतिहास और अपने
सांकृत्यायन वंश के बारे में सामग्री एकत्रित की, जिसे उन्होंने "मेरी
जीवन-यात्रा" के प्रथम भाग में परिशिष्ट के रूप में जोड़ा है.
कुछ दिन इलाहाबाद में रहकर राहुलजी बिहार चले गये. कम्यूनिस्ट गैरकानूनी
थी, मगर उसके कार्यकर्ता कांग्रेस सोशलिस्ट पार्टी के साथ मिलकर काम कर
रहे थे. राहुलजी ने छपरा जिले में पुन: अपना कार्य शुरू कर दिया. इस बार
उन्हें बिहार प्रांतीय किसान सभा का सभापति चुना गया. २४-२५ फरवरी (१९४०)
को मोतीहारी में उनके सभापतित्व में किसान सम्मेलन हुआ, तो उसमें स्वामी
सहजानंद, जयप्रकाश नारायण, नरेंद्रदेव, जेड, ए. अहमद आदि के भी भाषण हुए.
उसी साल राहुलजी पलाशा (आंध्र-प्रदेश) में होने वाले अखिल भारतीय किसान
सम्मेलन और सभा के भी सभापति चुने गये. सभापति का भाषण तैयार करने के लिए
वे इलाहाबाद पहुँचे. भाषण लगभग पूरा तैयार हो गया था कि १५ मार्च (१९४०)
को रात डा. अहमद के घर राहुलजी को भारत-रक्षा कानून के तहत गिरफ्तार कर
लिया गया.
राहुलजी ने आगे के दो साल चार महीने (मार्च १९४० से जुलाई १९४२) हजारीबाग
जेल और देवली कैंप में गुजारे. इस बार जेल में राजनीतिक बंदी थे, पहले के
जेल-~जीवन की तुलना में `शाही-कैदी' थे. बड़े-बड़े कांग्रेसी, सोशलिस्ट
और कम्यूनिस्ट नेता जेल में उनके संगी साथी थे. राहुलजी ने २९ माह के इस
कारावासकाल का अध्ययन और लेखन-कार्य के लिए पूरा उपयोग किया.
राहुलजी को इलाहाबाद से जल्दी ही हजारीबाग जेल भेज दिया गया. वहां सबसे
पहले उन्होंने अपनी "जीवन-यात्रा" लिखना शुरू कर दिया. करीब एक महीने तक
लिखते रहने के बाद जब वे १९२६-२७ से आगे बढ़े, तो आगे मन नहीं लगा,
क्योंकि उसके आगे वे डायरियाँ लिखते गये थे. मगर उस समय (जून १९४०)
हजारीबाग जेल में "मेरी जीवन-यात्रा" का पहला भाग तैयार हो गया था.
मई (१९४०) से जेल में कम्यूनिस्टों की जमात बढ़ने लगी थी. अगले महीने
हिटलर की फौजों ने फ्रांस पर अधिकार कर लिया और फिर इंग्लैंड पर हवाई
हमले भी शुरू हो गये. सोवियत रूस ने भी पश्चिमी यूरोप के ओर की अपनी
सीमाएं मजबूत बनानी शुरू कर दी थीं. बीच-बीच में लोला की चिट्ठियां मिल
रही थीं, जिनमें ईगोर के बारे में सूचनाएं रहती थीं. आचार्य
श्चेरवात्स्की भी राहुलजी को लेनिनग्राद बुलाने के लिए उत्सुक थे.
जेल में थोड़ा सुस्थिर हो जाने के बाद राहुलजी के बारे में एक पुस्तक
लिखने के बारे में सोचा और उसके लिए उन्होंने विज्ञान, दर्शन,
समाजशास्त्र, अर्थशास्त्र आदि विषयों को पढ़ना और नोट लेना शुरू कर दिया.
जेल में काफी समय था, इसलिए उन्होंने सोचा कि तिब्बत से लाए फोटो-चित्रों
की सहायता से कुछ पुस्तकों का संपादन किया जाये. मगर बिहार रिसर्च
सोसायटी ने फोटो-चित्र भेजने से इनकार कर दिया, हालांकि राहुलजी ही
उन्हें तिब्बत से लाये थे. लिखते हैं--"अफसोस हुआ कि सरकार ने मेरे शुद्ध
अनुसंधान संबंधी कार्यों के लिए भी सुभीता नहीं दिया!"
राहुलजी के बिहार के कुछ अन्य कम्यूनिस्ट नेताओं सहित, २६ दिसंबर (१९४०)
को देवली कैंप (राजस्थान) स्थानांतरित कर दिया गया. वहां देश के अन्य
प्रांतों के राजबंदी भी पहुंच रहे थे, जिनमें कम्यूनिस्टों की संख्या
ज्यादा थी. डांगे, रणदिवे, मिरजकर, अजय घोष, घाटे, डा. अहमद, सोहनसिंह
जोश, सोहनसिहं भकना, धन्वंतरि, भारद्वाज आदि प्रमुख कम्यूनिस्टो नेताओं
को देवली कैंप में पहुंचा दिया गया था. सभी पढ़े-लिखे थे. राहुलजी देवली
कैंप में पूरे एक साल रहे. वहाँ पहुंचते ही साथियों के आग्रह पर उन्होंने
भारतीय दर्शन पर लेक्चर देना शुरू कर दिया.
देवली कैंप का सामाजिक जीवन बड़ा दिलचस्प रहा. जायज मांगों के लिए
भूख-हड़तालें भी हुई, जिनमें राहुलजी ने भी जमकर भाग लिया. रूस से लोला
की चिट्ठियां पहुंच रही थी. जून १९४१ में हिटलर की सेनाओं ने सोवियत रूस
पर हमला किया. आगे जब लेनिनग्राद की घेराबंदी शुरू हुई और नगर जलने लगा
तो राहुलजी की चिंताएं बढ़ने लगीं.
राहुलजी का पढ़ने-लिखने का काम भी जारी रहा. हजारीबाग में ९ महीने और
देवली में ७ महीने--कुल १७ महीनो के सतत अध्याय के बाद राहुलजी ने ३०
जुलाई (१९४१) को पुस्तक लिखने का काम शुरू कर दिया. वे नियम से रोज
स्कूली-कापी के २० पृष्ट लिखते थे; इतवार को १० ही पृष्ट लिखते थे. इस
तरह २० दिन में `विश्व की रूपरेखा' पुस्तक लिख डाली. इसके बाद ३६ दिन में
`मानव समाज' पुस्तक लिख डाली. फिर `दर्शन-दिग्दर्शन' को हाथ लगाया. फिर
भूख-हड़ताल का दौर चला.
दिसंबर (१९४१) के अंत में राहुलजी और बिहार के दूसरे राजबंदियों को देवली
कैंप से हजारीबाग जेल में स्थानांतरित कर दिया गया. वहां पहुंच कर
राहुलजी ने `दर्शन-दिग्दर्शन' (८५० पृष्ठ) को पूरा कर डाला. फिर केवल १२
दिन में `वैज्ञानिक भौतिकवाद' भी लिखा डाला.
ये चारों पुस्तकें - `विषय की रूपरेखा,' `मानव-समाज', `दर्शन-दिग्दर्शन'
और `वैज्ञानिक भौतिकवाद' - वस्तुत: एक ही ग्रंथ के चार भाग हैं. राहुलजी
`वैज्ञानिक भौतिकवाद' का परिचय देने के लिए एक ही ग्रंथ लिखना चाहते थे,
मगर वह अंतत: चार पुस्तकों में प्रस्तुत हुआ. `विश्व की रूपरेखा' विज्ञान
से संबंधित पुस्तक है. `मानव-समाज' में मानव-जाति के सर्वतोमुखी विकास की
जानकारी दी गयी है, जिसे जाने बगैर मानव-समाज और उसके इतिहास को ठीक से
नहीं समझा जा सकता.
`दर्शन-दिग्दर्शन' बड़े महत्व का और हिंदी में अपनी तरह का पहला ग्रंथ
है. इसमें से केवल भारतीय दर्शन का, बल्कि यूनानी, इस्लामी और यूरोपीय
दर्शन का व्यापार विवेचन है. वैज्ञानिक भौतिकवाद को समझने के लिए
विश्वव्यापी दर्शन को जानना जरूरी है. और, राहुलजी ने ठीक ही पहचाना कि
विश्वव्यापी दर्शन की धारा राष्ट्रीय की अपेक्षा अंतर्राष्ट्रीय ज्यादा
है. अन्य शब्दों में, धार्मिक मतों की तरह दार्शनिक विचारों में भी देशों
के बीच खूब आदान-प्रदान हुआ है.
वैज्ञानिक भौतिकवाद एक तरह से कठिन विषय है, मगर राहुलजी ने भारतीय
पंरपरा से बहुत सारे उदाहरण देकर इस विषय को सुबोध व सुगम बना दिया है.
ये चार पुस्तकें लिखकर राहुलजी को बड़ा संतोष हुआ. इधर रूस में फासिस्ट
सेनाएं मास्कों के मोर्चे पर करारी चोट खाकर पीछे लौट रही थीं. उससे भी
राहुलजी में अब बड़ा उत्साह था.
राहुलजी का ध्यान अब ऐतिहासिक कथानकों की ओर गया. मई १९४२ में उन्होंने
१९ दिन में `सिंह सेनापति' उपन्यास लिख डाला. फिर अगले महीने प्रतिदिन एक
कहानी के हिसाब से `वोल्गा से गंगा' की २० कहानियां लिख डालीं. राहुलजी
की यही पुस्तक सबसे ज्यादा प्रसिद्ध हुई, इसी का देश-विदेश की सबसे अधिक
भाषाओं में अनुवाद हुआ.
`सिंह सेनापति' ऐतिहासिक उपन्यास है. इसमें लिच्छवि-गण के वीर सिंह के
जीवन-वृत्त का विवरण है. उपन्यास में लिच्छवि-गण के सामूहिक जीवन-संघर्ष
का ऐतिहासिक चित्रण है. `जय यौधेय' भी इसी तरह ऐतिहासिक उपन्यास है.
राहुलजी ने `वोल्गा से गंगा' की कहानियां मानव-समाज के विकास को सरल व
रोचक ढंग से समझने के उद्देश्य से लिखीं. वे बताते हैं--"मेरी बहुत दिनों
से इच्छा थी कि भारत की ऐतिहासिक सामग्री को इस्तेमाल करते हुए कुछ ऐसे
उपन्यास और कहानियां लिखी जाएं, जिनसे हमारी प्रगतिशीलता को मदद मिले....
कहानियों की किताब में मैं दिखलाना चाहता था कि भारतीय संस्कृति और
सभ्यता के दुहाई देने वाले झूठ-मूठ ही प्राचीनता के नाम पर हमारे रास्ते
में रोड़े अटकाते हैं. वस्तुत: भारतीय संस्कृति-सभ्यता कभी अचल नहीं रही,
उसके हरेक अंग में घोर परिवर्तन होता रहा."
इस बार के कारावासकाल में सात पुस्तकें लिखी जा चुकी थीं. अब आगे क्या
करें. जब तक जेल से बाहर नहीं निकलते, तब तक कुछ न कुछ लिखते रहना जरूरी
था. राहुलजी ने जून-जुलाई १९४२ के २७ दिनों में छपरा की भाषा मल्लिका में
८ नाटक लिख डाले. चार नाटक `जपनिया राछछ,' `देस-रच्छक', `जरमनवां के हार
निहिचय,' `ई हमार लड़ाई'- फासिस्ट विरोधी विचारों के प्रचार के लिए हैं.
`ढुनमुन नेता' में विभिन्न राजनीतिक विचारों का विश्लेषण है. `नइकी
दुनिया' और `जोंक' में साम्यवादी विचारों का प्रतिपादन है. `मेहरारुन की
दुरदसा' में स्त्रियों की हीनावस्था को दिखलाया गया है.
इस बार पूरे २९ माह कारावास में रखने के बाद सरकार ने २३ जुलाई, १९४२ को
राहुलजी को हजारीबाग जेल से रिहा कर दिया.
राहुलजी बिहार में अपने कार्यक्षेत्र में पहुंचे. जगह-जगह जाकर परिस्थिति
का अध्ययन किया. स्वामी सहजानंद ने राहुलजी को "हुंकार" पत्र के संपादन
की जिम्मेदारी सौंपी. उसी समय इन्द्रदीप सिन्हा जैसे विहार के तरूण
कम्यूनिस्ट राहुलजी के संपर्क में आये. १ अगस्त (१९४२) को कम्यूनिस्ट
पार्टी को कानूनी घोषित किये जाने के उपलक्ष्य में कलकत्ता में एक विशाल
सभा व उत्सव का आयोजन हुआ. राहुलजी उस सभा के सभापति थे.
"अगस्त (१९४२) को आंधी" का दौर शुरू हुआ. जगह-जगह तोड़-फोड़ और लूट-पाट
शुरू हुई. सरकार का दमनचक्र चला. कई जगहों पर जनता ने थोड़े-बहुत दिनों
के लिए अपने-अपने "स्वराज्य" स्थापित किये. अमवारी, जयजोरी आदि स्थानों
के किसान इस बाढ़ में नहीं बहे. लोगों के जोर देने पर उनका जवाब था.-
"राहुल बाबा का हुकुम ले आओ, तो हम लड़ाई में भाग लेंगे."
नवंबर १९४२ में राहुलजी प्रयाग, दिल्ली होते हुए बंबई पहुंचे. राहुलजी को
लोला और ईगोर की चिंता थी. बंबई पहुंचने के कुछ दिन बाद उन्हें आचार्य
श्चेरवात्स्की के देहांत का समाचार मिला. राहुलजी उन्हें भारतीय दर्शन और
संस्कृति भाषा का यूरोप का सबसे बड़ा विद्वान मानते थे. उनका राहुलजी के
प्रति अपार स्नेह था. वे राहुलजी को पुन: लेनिनग्राद बुलाने के लिए
प्रयत्नशील थे, परन्तु महायुद्ध की परिस्थितियों के कारण वैसा जीवनकाल
में संभव न हो सका.
रालुलजी करीब साढ़े तीन महीने बंबई में रहे. उस दौरान उन्होंने कुछ
मार्क्सवादी साहित्य के अनुवाद में सहायता दी, कई फिल्में देखीं, "नए
भारत के नए नेता" पुस्तक लिखने की योजना बनायी. राहुलजी ने हजारीबाग और
देवली के जेलों में ही सिगरेट पीना शुरू कर दिया था.
राहुलजी बंबई से बिहार लौटे. छपरा में पं. गोरखनाथ त्रिवेदी का घर उनके
लिए अपने घर-जैसा था. राहुलजी को पता चल गया था कि त्रिवेदीजी के घर
हजारों के जेवरों और कपड़ों की चोरी हुई है. उस घर में कागजपत्रों,
किताबों और कपड़ों से भरे राहुलजी के भी दो-तीन बड़े बक्से थे. चोरों ने
सोचा, उनमें जरूर ही कीमती चीजें होंगी. खेतों में ले जाकर खोला, तो
उसमें ढेर सारी किताबें मिलीं, कुछ कपड़े भी. कपड़े ले गये, किताबें वहीं
छोड़ दीं. राहुलजी लिखते हैं--"मुझे बड़ी खुशी हुई, जब देखा कि मेरे असली
धन को उन्होंने नहीं छुआ- वहां कई साल की डायरियां थीं."
९ अप्रैल १९४३ का दिन आया.
उस दिन राहुलजी को जितनी आतुरता से प्रतीक्षा थी, उतनी ही आजमगढ़ जिले के
उनके बंधु-बांधवों को भी थी. राहुलजी ने १९१६ में, जब वे २३ साल के थे,
प्रतीज्ञा की थी कि ५० साल की उम्र पूरी होने तक वे आजमगढ़ जिले की सीमा
में कदम नहीं रखेंगे. अब राहुलजी ५० के हो गये थे, इसलिए वे आजमगढ़ जिले
में जाने के लिए स्वंतत्र थे. राहुलजी नागार्जुन को साथ लेकर, १२ अप्रैल
के छपरा के आजमगढ़ की एक सप्ताह की `तीर्थयात्रा' के लिए रवाना हुए.
आजमगढ़ स्टेशन पर मुद्रा-विशेषज्ञ परमेश्वरीलाल गुप्त ने स्वागत किया.
आजमगढ़ के पुराने परिचित स्थानों के देखने के बाद राहुलजी और नागार्जुन
एक्के से रानीकीसराय पहुंचे. वहां के अपने पुराने स्कूल के स्थान को
देखने के बाद जन्मग्राम पन्दहा गये. पहले वृद्ध परिचित लौहर नाना से भेंट
होने पर "कुलवंती के पुत्र"- केदार" कहते हुए वे गले से लिपट गये, तो
राहुलजी के धैर्य ने जवाब दे दिया. उन्होंने पन्दहा और आसपास के क्षत्रों
को घूम-~घूमकर देखा. निजामाबाद भी गये. आसपास के गांवों की टोलियां
महापंडित राहुल सांकृत्यायन को देखने पन्दहा पहुंचने लगी.
पितृग्राम कनैलावालों को भी खबर मिल गयी थी. अनुज श्यामलाल साइकिल पर
पन्दहा पहुंचे. राहुलजी ने कनैला जाने से इनकार कर दिया. लेकिन जब
उन्होने देखा कि कनैला के लोगों की टोलियां १६ किलोमीटर चलकर पन्दहा
पहुंच रही हैं और उनमें उनके वयोवृद्ध संबंधी भी हैं तो वे कनैला गये.
वहां वे सिर्फ दिनभर रहे. भाई श्यामलाल के घर भोजन किया. भोजन के बाद
`कपड़ों से ढँकी एक मूर्ति' ने राहुलजी के पैरों पर गिरकर रोना आरंभ करना
चाहा. राहुलजी वहां से तुरंत उठकर चले गये. वह मूर्ति उनकी पत्नी थी,
जिसके साथ ११ साल की कच्ची उम्र में उनका ब्याह कर दिया गया था. उस रात
राहुलजी और नागार्जुन बछवल जाकर ठहरे, बालमित्र यागेश से मिले. एक सप्ताह
आजमगढ़ जिले में रहकर दोनों १९ अप्रैल को बाहर आ गये.
गर्मी शुरू हो गयी थी. राहुलजी और नागार्जुन उत्तराखंड की यात्रा करने के
लिए हरिद्वार पहुंच गये. उत्तरकाशी की ओर बढ़े. राहुलजी को तीन-चार
सप्ताह बाद वापस लौटना था, मगर नागार्जुन तिब्बत के सीमा-प्रदेश के
थोलि  स्थान जाकर वहां तिब्बती भाषा का अध्ययन करना चाहते थे. नेल  से
थोलि  की ओर आगे बढे तो रस्से का एक पुल पार करते समय दुर्घटना हो गयी.
राहुलजी ने वहीं से वापस लौटने का फैसला किया. नागार्जुन को भी वापस चलने
को कहा. राहुलजी ने लिखा है--"लेकिन उनका संकल्प बहुत दृढ़ था, और वह उसे
छोड़ना नहीं चाहते थे." नागार्जुन थोलि  पहुंचकर ही वापस लौटे.
राहुलजी मसूरी के रास्ते से देहरादून लौटे. वहां आनंदजी से भेंट हुई. फिर
दोनों ने जौनसार, कालसी आदि की यात्रा की. फिर कुछ दिन हरिद्वार में रहकर
संन्यासी अखाड़ों की व्यवस्था का अध्ययन किया, "सन्यासी अखाड़ों की
जनतंत्रता" लेख लिखा, जो "साहित्य निबंदावलि" में संकलित है.
सूचना मिली कि लेनिनग्राद से लोला का तार आया है--"साथ रहना जरूरी,
लेनिनग्राद आओ, या हमारे भारत आने का इंतजाम करो."
रूस जाने के लिए राहुलजी का चित्त उत्तावला हो उठा. नया पासपोर्ट बनवाने
के लिए बंबई पहुंच गये. वहां पार्टी के साथियों की मदद से पासपोर्ट-फार्म
भरने की कार्रवाई पूरी कर दी. अब केवल इंतजार ही करना था. राहुलजी ने
"नये भारत के नए नेता" के लिए सामग्री जुटानी शुरू कर दी. प्रयाग पहुंचकर
वहां कुछ जीवनियां लिख डालीं. फिर जगह-जगह जाकर "नेताओं" से मिलने और
जानकारी हासिल करने का दौर शुरू हुआ.
कानपुर में कवि-सम्मेलन का सभापतित्व करने पहुंचे, तो वहां मजदूर नेता
युसुफ (संतसिंह) के साथ रातभर बैठकर उनकी जीवनी के नोट लिये. साथी
भारद्वाज भुवाली में थे और पं. सुमित्रानंदन पंत अल्मोड़ा में राहुलजी
उनके पास पहुंच गये. अल्मोड़ा में राहुलजी वह घर भी देखने गये जहां साथी
पूरनचंद जोशी का जन्म हुआ था. फिर वे बाबा-सोहनसिंह भकना और बाबा
बसाखसिंह की जीवनियों के नोट लेने पंजाब पहुंच गये. फिर शेख अब्दुल्ला की
जीवनी के नोट लेने रावलपिंडी होते हुए उनके पास श्रीनगर पहुंचे. इलाहाबाद
वापस लौटकर सारी जीवनियां पूरी करके पुस्तक प्रेस को दे दी!
