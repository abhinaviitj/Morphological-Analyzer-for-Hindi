<ळिटेरटुरे><णोवेल्><फन्डे ंरिनल्><फट्रन्ग्पुर् फुरन्><१९८३><षड्ह ख्रिस्ह्न फ्रकस्हन्><णेत् ढेल्हि><४६-५२><२०१०><फन्डे,म्,पट्रन्ग्पुर् फुरन्, णो>

+ ठिक्क जिस बरस आमा का पदम हुआ, उसी बरस पूरे पटरंगपुर शहर को बिलायत लगा. लगा
भी कैसे ? लिलुवा बारिश्टर की खातिर . अब तो खूब ही फल-फूल रहा है लिलुवा का
खानदान; पर तब खाने के भी लाले जैसे ठहरे. वैसे हुए वो लोग अच्छे सम्बन्धों के
ठिकाने के कुल-गोत्र वाले बामण ! लिलुवा ठहरा शुरू से अक्कल का तेज. तब शहर में
कम्पनी की सरकार हटके बिक्टोरिया की सरकार लगी ही ठहरी. अँगरेजों के कपाल में
कैसी-कैसी जो बुद्धि. कुछेक ही सालों में जो जादू जैसा चलाया होगा उनने, कि
जो-जो बढ़िया खेती की जमीन, चाय और फल के बगीचे ठहरे इलाके में, सब्ब अंगरेजों
के काबू में चले गये ठहरे.औरी लाल मुख वाले साहब लोग ठहरे. टूटी-फूटी
पहाड़ी जैसी भी बोल सकने वाले वाले हुए. जमीन के परबन्ध में गजब माहिर ठहरे.
पानी की कमी देखी शहर में, तो रातोंरात पास के जंगल से नहर काट कर ले आये.
लौंडे-मौडों के पढ़ने को इस्कूल,बीमारों के इलाज को हस्पताल. डाकघर, डाक बँगले.
गजब चमत्कार जैसा कर दिया ठहरा कुछ ही सालों में उनने पटरंग-~पुर में.
इन्हीं साहब लोगों के इस्कूल से लिलुवा ने फश्ट क्लाश में परीक्षा पास की ठहरी.
सुना कि एक साहब ने इस्कूल की अँगरेजी की किताबों में लिखा ठहरा, कि बिना
बिलैती बिद्या के काले लोंगों का कोई भविष्य नहीं करके. अरे हुए जी पहाड़ी बामण
काले. उनके लिए तो हुए ही. सुना, राम जी साहब ने भी दिल्ली से बिक्टोरिया रानी
को चिट्टी डला दी थी कि सरकारी सिभिल सर्भिस के लायक यहाँ कोई पहाड़ी नहीं है
करके. तभी फिर लिलुवा ने सोची ठहरी फिर बिलैत जाने की. क्यों बनते जायँ पहाड़ी
लौंडे कम्पोटर या तहसीलदार ? वो बनेंगे डाक्टर या डिप्टी कलक्टर करके.
पर इरादा जो हो, सो हो, गाँठ में पैसे ही जो नहीं ठहरे उसके अब! पर लिलुवा भी
ठहरा भौल्दा नजीर का लड़का. गजब का कारिन्दा हुआ वह. करीब तीन हजार चारो सौ
पैंसट्ठि जितने पोस्टकार्ड छोड दिये, सुना, उसने डाकखाने मे. तालघर, मालघर,तीराधर,
वाराघर, पाराघर-~शहर के जितने खाते-पीते घर हुए, सबको उसने सूचना दे दी कि एक
बामण-पुत्र फिर से पंख जैसे लगाकर समुद्र पार बिलैती विद्या पढ़ने को जाना
चाहता है, उसकी मदद की जाय, करके.
तो सुना, पटरंगपुर के आधे मुहल्लों से तो लिलुवा को जुवाब मिला कि 'विद्यार्जन करना तो
बामणों का हक्क ही ठैरा, पर पढ़ना ही हो तो काशी जाओ, या मदुरै-मदरास जा कर वेद
-पुराण पढ़ो, पर खबरदार सात समुद्र-पार मलेच्छों के राज में जाकर जात झन गँवाना.
देश में पढ़ते हो तो जितना कहो दे दें, पर विदेश गये तो समझ लो, जात के बाहर
हो जाओगे. आगे तुम जानो, तुम्हारा काम...."
पर पटरंगपुर ठहरा जनम से पाल्टीबाज शहर. एक साथ एक जैसी राय कभी देने ही वाला
नहीं हुआ. पहले हुए महर-फरत्यालों के घड़े, फिर बने तीन बूढ़े, चार चौथानी,
पाँच थोक, छह घरिया-जनम से पाल्टियों में बँटा ठहरा यह शहर. जब तलक पहले गुट्टू
का जवाब आये, न आये, दूसरे गुट्ट का लिलुवा के पास जवान आ गया, कि "तेरी इच्छा
बिलकुल ठीक है, अब बिलैती विद्या बिलैत जाकर पढ़े बिना नहीं हो सकता, अत: तू
जा, खर्चा हम देते हैं कोई आपत्ति करेगा तो हम निबट लेंगे"-~करके.
हो गया. रातोंरात पटरंगपुर में चर्चे-ही-चर्चे जैसे छा गये. जिस गल्ली में
गुजरो, वहाँ बैठक, जिस कोने में मुड़ो वहाँ पंचैत. मर्द तो मर्द, मुहल्लों की
औरतें, मन्दिरों के दालान, बाजार की दुकानें पानी भरने के नाले-~सब दो हिस्सों
में हो गये. लिलुवा तो इधर पिठ्या अक्षत लगा के दही-बताशा चाट-चूट के पानी के
जहाज से बिलैंत को रवाना हो गया, इधर शहर भर को विलैत लग गया. एक धड़े के
बुजुर्ग मुखिया हो गये आमा के ससुर पांचानन जी पांडे,दूसरे धड़े के मुखिया हो
गये बिक्टोरिया भवन बरमदत्त हैडमास्टर के बाप बुद्धिबल्लभ जी जोशी. आमा के लिए
कहां का मायका, कहाँ के भाई-भौजाई ? माँ-बाप पहले ही नहीं ठहरे. दादा जी को
अर्ध्दाग लकवा मार गया ठहरा, भाई-भौजाई हो गये विक्टोरिया भवन के. कहाँ का
जाना? कहाँ का बुलाना? मरद लोग उन दिनों सीधे बहू-बेटियों से नहीं बात करने
वाले हुए पर पंचानन जी ने, सुना, साफ कह दिया था आत्मा को सुना कर कि अगर उस
महा-~पात की लिलुवा को बिलैंत भेजने की साजिश में शामिल अपनी मायके वालों से वह
मिलने भी गयी,तो फिर उन्हें वापस लौटने की जरूरत नहीं, वह अपने हंसादत्त का
दूसरा ब्याह कर देंगे करके.
द़अ, औरी जो रोना-धोना किया आमा ने, पर पंचानन जी रघुकुल रीति सदा चलि आयी वाले
ठहरे, प्राण जाय पर वचन से नहीं पलटने वाले हुए. हंसादज्जी काशी विद्यापीठ में
पढ़ रहे ठहरे उन दिनों, क्या कहते, कहाँ से कहते ? उन दिनों बाप के आगे आँख उठा
के नहीं देख सकने वाले हुए अच्छे घर के लोंडे. आज कल के नरेन्द्र और गगन जैसे
जो क्या, जो बीच बाजार अपने बाप को माँ की गाली देते हैं. वैसे भी सन्त परकिरति
के ठहरे हंसादत्त जी, पढ़ने-पढाने वाले आदमी हुए- नौकरी सदा वहीं काशी में करते
रहे, छुट्टियों में ही पटरंगपुर आने-जाने वाले हुए. आमा सदा ससुर की ही सेवा
में पटरंगपुर ही बनी रहीं. सास के मरने के बाद घर में औरत रहना जरूरी भी ठहरा,
आदमियों के रोटी-पानी का सवाल हुआ, फिर बाद में चनि का हो गये ठहरे अंधे,
उन्हें कैसे त्याज देतीं? आहा अपंग, अपाहिज क्रोधी-सबको निभाने वाली हुई तब की
औरतें! दिन -भर का काम ठहरा, सुबह शुक्रतारा उगने तक उठ जाना हुआ. सुना-कई-कई
तो ऐसे दम्पति लोग भी थे जिनके बच्चे-हच्चे सब हो गये, पर अपने दूल्हा या बहू
की शक्ल भी ठीक से नहीं देखी ठहरी उनने कभी. जमाने ठहरे वह भी. जमाने
ठहरे वह भी.
हाँ तो पटरंगपुर में लगा ठहरा बिलैत, लिलुवा की खातिर. उधर आमा को खबर मिली कि
भाई -बोज्यू अपने पहलौठे लड़के को लेकर नीचे विक्टोरिया भवन में आये हैं करके.
आहा मैंके जाने कहाँ दिया था, भतीजा हुए में भी ससुर ने? घर ही में बाप के बंशघर
की छट्टी के दिन रंग्वाली का पिछौड़ा ओढ़-ढ़की कर आमा ने अपनी पड़ोस की औरतों
को न्यूत कर सोहर गवाने थे. उसके लिए चाहे मिठाई-पूरी का इन्तजाम बुड्ज्यू ने
कर दिया ठहरा; पर सशरीर मायके जाने पर पक्की रोग लगी ठहरी, सो लगी ही ठहरी.
 आखिर एक दिन ये नन्हे जमादार जो हैं ना, इसकी एक काणी दादी हुई बसंती. उस बसंती
को पाँच रुपै की घूस देकर आमा बताती थीं, कि पीछे गली में खुलने वाले संडास के
रास्ते वो मायके जा ही पहुंची. आहा जो मैके का मोह छोड़ता जो क्या है हम औरतों
को? खून का रिश्ता ठहरा हो, औरी जो चुम्बक जैसा खेचता है रहता है, दिन-रात.
सुना,ऐसा रोये आमा और भाई और उनकी भौजाई, कि छत की बल्लियों और काठ की म्वालें
तक गीली हो गयीं. सोने के धागुले ले गयी थीं, आमा अपने भतीजे के लिए. भाभी,
सुना, फूलहार बनवा के लायी थीं उनके लिए. कहती रहीं घर की औरतें कि हाय रे ये
मरदों के पटरंगपुरी घड़े-फड़े. अपनों को ही अपनों से काट दिया, अपनी लड़कियों
के ही लिए मायके के रास्ते ढ़क दिये करके.
पर कहते हैं ना काला बामण, गोरा शूद्र इन्हें देख के काँपे रूद्र. तालघर के एक
पुरुषोत्तम ज्यू करके हुए. काले रंग के सल्वहार कीड़े जैसे,पैर से लंगड़े ,पीठ से
कुबड़े,स्वभाव के ठहरे भारी जलकुक्कड़. फौरन अपनी अष्टावक्र जैसी देह को घसीटते
 हुए जा पहुँचे सुना बजार, और वहाँ अखबार पढ़ रहे पंचानन जी से जड़ दिया कि "खूब हो
पंचानन्ज्यू, आप तो बिलैंतियों का मुँह काला करो कहते फिरते हो, तुम्हारी बहू
वहाँ बिक्टोरिया भवन में भौजाई के साथ गले में हाथ डाले गरम जिलेवी और पुए खा
रही है करके !" इस करमजले शहर की सदा की ठहरी ऐसी खप्पड़ जित्ती जीभ. सारे बजार
में हुल्ल जैसी हो गयी. अब बुड़ज्यू क्या करते हैं बहू को, इसे देखने को, सुना,
पीछे-पीछे अनेक लोग बाग लग लिये.
हो गया. आमा वहाँ पड़ोस के घर से नहा के, धोती बदल के पीछे के रस्ते जो घर में
घुसती हैं, तो क्या देखती हैं कि सारा आँगन उनके घड़े के बूढ़ों से भरा है.
गीले सिर थर-थर काँपती खड़ी हो गयीं आमा. पैर के नीचे धरती जैसे डोल गयी हो.
बुड़ज्यू का गुस्सा जैसे शेषनाग फनफना के रहा हो. कहने वाले हुए कि हमारे लिए
यह मर गयी करके. आखिरकार चनि का ने ही लाख मनामुनू कर ये निश्चित कराया, कि आमा
का घटश्राद्ध करा के तब उनका दोबारा तुलसी विवाह हो, और यह पुनर्जन्म माना जाय.
सो पाँच बच्चों की महतारी आमा को फचाक्क से घड़ा फोड़ कर पितर बनाया गया.
खीर-खाते के भात से उनके नाम का तिल-जौ के साथ पिंडदान हुआ, तर्पण, तिलांजलि
हुई. तब तो पुनर्नामकरण करके तुलसी विवाह हुआ, और फिर जो वह पुना: विष्णुकुटी
वालों की बहू बनीं. तभी जो आमा हंसी में नरेन्द्र और सावित्री हौरों से कहने
वाली हुई, कि मेरा श्राद्ध कहीं भी करोगे, तो भी मेरी प्रेतमुक्ति हो ही जायेगी
इस देही के सारे करम तो बुड़ज्यूके हाथों ही हो चुके हैं करके. नरेन्द्र और ये
बात समझने वाले जो क्या हुए? हाहा-हा करके रह जाने वाले हुए. पर आहा घटश्राद्ध
की चोट आमा के मन में आखिर तक बनी ठहरी. फिर नहीं जो क्या गये पटरंगपुर के
लड़के विदेश ? और अब तो बिलैत को यहाँ के सभी पढ़े-लिखे छाती फाड़ के हाय-हाय
करते हैं, भाग-~भाग के दिल्ली-बम्बई के चक्कर काटते हैं. तालघर पूरन,बिक्टोरिया
भवन, रवि,राजीव, मदन, माथधर, श्रीधर, खुद्द विष्णुकुटी से सावित्री हौर एक छोड़
बीस बार बिलैत गये. पर घटश्राद्ध आमा का ही हुआ ठहरा. होता है, जीवन में ऐसे ही
होता है, समय पर मेट-मिटा देता है. समय होत बलवान, आमा कहती थीं, कि भिल्लन
लूटी गोपिका वहि अर्जुन वहि बान. आज के समय क्या कर लिया बिलैत जाने वालों
का किसी ने?
आमा के नरेन्द्र की पंजाबी बहू हरमिंदर का एक भाई और उसका परवार भी वही बिलेत
में बसे हुए हैं. कभी किसी साल बिलैत ऊन भेजती हैं हरमिंदर की भौजाई उसके लिए.
आहा खरगोश का कौंला पोथा हो जैसे, ऐसे गोल हुए. हरमिंदर ही बताती है कि जब उसकी
भाभी आती है सूटकेस के सूटकेस नायलोन की साड़ियाँ लाती है, पर लेने-देने को एक्क
नहीं, सब बेच जाती है अपने मैके दिल्ली मैं,सुना. हरमिंदर को भी गजब शौक है
बिलायत जाने का. कितना कहती है नरेन्द्र से, पर वह ठहरा नम्बर एक का जिद्दी.
विष्णुकुटी वालों की जिद्द ठहरी वहा. कहता है, कारखाने का मजदूर या भनमजुआ बनने
को बिलायत नहीं जायेगा वह. कहता है आजकल वहाँ कालों को ऐसी ही नौकरियाँ देते
हैं गोरे करके. खूब हो, हमारे यहाँ का दूध-दही मलाई सब चाट गये ये अँगरेज, पर
अपने घर जा के हम को ही ठिंगा. अँगरेजी रे अँगरेजौ !
नरेन्द्र ठहरा मौजी पराणी. इसका बाप सुरेन्द्र, आमा के माँझिले पदम का लड़का
ठहरा. सुरेन्द्र के ससुर भारी रहीस ठहरे देस में. गलीचों का कारोबार ठहरा, लोहे
के कारखाने ठहरे. दामाद को घर-~जँवाई बनाया ठहरा. यहाँ आना उसकी घर वाली अच्छा
नहीं मानती. अँगूठे से दाब के रखती है दूल्हा को तब तक ! तभी तो पोता है, सुना
गजब सुरेन्द्र. इस नरेन्द्र की बार से पटने वाली नहीं हुई. इस्कूल में फेल होने
पर बाप ने हाथ उठाया, तो लोहे के रैकिट से उसकी कलाई तोड़ के यहाँ पटरंगपुर भाग
आया ये. पिछले महतारी-बाप आये, भाई-बहन आये, पर नरेन्द्र नहीं गया तो नहीं ही
गया. फिर पिछले बरस हरमिंदर से जो ब्याह कर लिया तो सुना नाखुश जैसे हो गये.
चौदह कैरट का मंगलसूत्र दिया हरमिंदर को सास ने सुना. हरमिंदर भी सारे शहर में
जा-जा के दिखा आयी, कि करोड़पति सास ने, मुझे ये दिया है करके. आमा ने, सुना,
अपनी भौजाई का दिया असल चौबीस तोले का फूलहार उसे दिया, तभी तो हरमिंदर मानती
है उन्हें. भेदभाव आमा के मन में कतई नहीं हुआ.
नरेन्द्र क्या करता है, पूछते हो ? नरेन्द्र करता है दिन भर गप्प-शटाक, हर तीन
घंटे में चाय का गरम गिलास उसे चाहिए, शाम को चाहिए बिलैती शराब. सीजन में
सैलानियों की भीड़ में देखो तो वहाँ नरेन्द्र, हॉकी के मैदान के तमाशबीनों को
देखो तो वहाँ नरेन्द्र, शरदोत्सब में राम-~लीला कमेटी के प्रबंधकों का पता करो
तो उसमें नरेन्द्र !डिगरी कालेज गया था, आमा के कहने से, पर वहाँ भी मन नहीं
लगा. दोस्त मातर बन गये अपरंपार. दो-चार दोस्त सदा आगे चलते हैं, दो-चार पीछे.
कोई बाबा छाप जर्दे का पान ला देता है, कोई सड़क पार करते बखत रक्षा करता है,
बातों में दुनिया से गाफिल हो जाता है नरेन्द्र, फिर टूरिश्ट सीजन में ये शहर
पागल जैसा हो जाने वाला हुआ.
