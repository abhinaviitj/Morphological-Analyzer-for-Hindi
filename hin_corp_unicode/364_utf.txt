<शोचिअल् श्चिएन्चे><ञोल्क्लोरे><षह्मट् ऊल्लह्><ळोक् शहिट्य मे आमोड् फ्रमोड्><१९८४><शहिट्य षट्नलय><खन्पुर्><६४ टो ६९><२८००><षह्मट्-ळोक् शहिट्य मे आमोड् फ्रमोड्>

लोक मृगया शिकार अथवा आखेट
प्राचीन भारतीय साहित्य में मृगया और उसके विविध प्रकारों की ओर संकेत
किया गया है. मानव समाज की ऐतिहासिक विकास परम्परा में आखेट युग का
विस्तार से परिचय दिया गया है. आखेट या शिकार आदिम मानव की एक स्वाभाविक
प्रवृत्ति रही है और इसके द्वारा अपनी जीविका चलाता रहा है. आज भी लोग
वर्ग के लोगों के लिये जीविकोपार्जन के साथ ही साथ मनोरंजन का भी एक साधन
आखेट या मृगया है. इसमें मानव विविध उपायों से अपना भोजन पदार्थ प्राप्त
करता है. उसके लिए वह विविध साधनों एवं यंत्रों का उपयोग करता है.
अपने भोज्य पदार्थ की ओर आकर्षित होना मानव का सहज स्वभाव है. इससे वह
आनन्दित भी होता है. एक ही पंथ से उसका दो काज हो जाता है. विविध सरकारें
भी इसको प्रोत्साहन दे रही हैं क्योंकि इनसे भोजन की समस्या समाप्त होती
है तथा आवश्यक जीव जन्तुओं का विनाश भी होता है. शिष्ट वर्ग के लोग इस
कार्य के लिये आधुनिकतम अस्त्र-शस्त्रों का प्रयोग करते हैं कितु लोक
वर्ग उसके लिये स्वनिर्मित यंत्रों, पदार्थों एवं साधनों को काम में लाता
है. इन उपकरणों को बनाने, आखेट अभियान आदि में उसे विशेष आनन्द मिलता है.
इसीलिये इनके प्रति वह चाव से आकर्षित होता है. उपयोगिता की दृष्टि से
लोक जीवन में इनका विशेष महत्त्व है.
लोक आखेट को विविध आधारों पर वर्गीकृत किया जा सकता है. किन्तु यहां हम
जीवों के आधार पर उनको ४ भागों में विभाजित करेंगे. आखेट की यह परम्परा
मांसाहारी वर्ग के लिये ही मनोरंजक और उपयोगी होता है. अन्य वर्ग के लोग
इस जीव हत्या को पाप कह सकते हैं किन्तु व्यावहारिक जीवन में इसका विशेष
महत्त्व है.
(क) चरिन्दा अथवा पशु आखेट
(ख) परिन्दा अथवा पक्षी आखेट
(ग) जलचारी जीवों या मछलियों का आखेट
(घ) कीट मार प्रयास
पशु आखेट से उत्पन्न मनोरंजन
प्रकृति में कुछ ऐसे पक्षी एवं पशु हैं जिनका मांस खाना जीवन में उपयोगी
समझा जाता है. उनको प्राप्त करने के लिये विविध उपाय किये जाते हैं.
पक्षी को फंसाने का अभियान मनोरंजक होता है. कुछ पक्षी को भोजन के लिये
और कुछ को मनोरंजन या पालने के लिये फंसाया जाता है. कभी मानव अकेले
स्वयं और कभी बहुतों के साथ इस मनोरंजक आखेट अभियान में भाग लेता है. ऐसा
करने में उसे प्रसन्नता का अनुभव होता है. इसके लिये वह कठिन से कठिन
परिश्रम करने में अथवा दूर से दूर चलने में प्रसन्नता का अनुभव करता है.
लोक वर्ग के लोग अपने आखेट में प्राचीन साधनों का उपयोग करते हैं. तीर
धनुष, गुलेगा, जाल या हेलुका, कटिया की सहायता ली जाती है. उनके उपाय भी
विशेष मनोरंजक होते हैं. इन प्रयासों का वर्णन निम्नलिखित है.
(१) खरगोश खदेड़:-बड़े खरगोश का आखेट मांस के लिये और बच्चों का फंसाव
जिलाने या पालने के लिये किया जाता है. खरगोश पकड़ने का अभि-~यान गर्मी
में विशेष रूप से किया जाता है. यह पशु ईख के खेत में निवास करता है या
उसके आस-पास मांद बनाकर रहता है. यह बहुत तेज और देर तक दौड़ने वाला
सुन्दर और भोला पशु होता है. इसका मांस बहुत स्वादिष्ट और मुलायम बताया
जाता है. हिन्दु लोक वर्ग के लोग ही इसका मांस खाते हैं.
इसका आखेट प्राय: दोपहर के समय कड़ी धूप में आरम्भ किया जाता है. लाठी
तथा लग्गी लेकर बहुत से लोग झुंड में चलते हैं. साथ में कुछ तेज भागने
वाले पालतू कुत्ते भी रहते हैं. किसी ईख के खेत को चारों ओर से घेर लिया
जाता है और एक वर्ग आवाज देते हुये खेत के भीतर हांका लगाता हुआ प्रवेश
करता है. उसमें स्थित खरगोश अवसर पाकर किसी कोने से बाहर निकल जाता है और
उसके पीछे लोग दौड़ पड़ते हैं. कुत्ते भी इसका पीछा करने लगते हैं.
कभी-कभी वे कुत्ते के मुँह में आ जाते हैं और मार डाले जाते हैं. मालिक
उसे ले लेता है.
कभी-कभी वह भाग कर दूसरे खेत में चला जाता है फिर नये सिरे से अभियान
चलने लगता है. प्यार से तड़पने पर या दौड़कर थक जाने पर कभी खरगोश डर कर
बैठ जाता है और आसानी से मार डाला जाता है. शिकारी लोग भी प्राय: थक जाते
हैं. खरगोश कभी-कभी ही हस्तगत होता है. सामान्यतया लोगों को निराश ही
लौटना पड़ता है. खरगोश को मारना या पकड़ लेना स्वा-~भिमान और गर्व की बात
समझी जाती है. इससे लोगों के आनन्द का ठिकाना भी नहीं रहता है. लोक जीवन
का यह बहुत ही लोकप्रिय शिकार है जिसमें केवल मानव शक्ति का उपयोग किया
जाता है. ग्रामीण जीवन में इसका विशेष प्रचार है.
(२) सियर मरवा प्रयास:-यह आखेट कुछ सीमित लोक वर्ग में ही प्रच-~लित हैं.
बहुत पिछड़ी जातियाँ ही इसका मांस खाती हैं. इसका शिकार कुत्तों की
सहायता से किया जाता है. कुत्ते इसके लिये सिखाये रहते हैं. मारने वाले
भी लाठी से सियार की मारने में बहुत पटु होते हैं. गन्ने के खेत में तीन
ओर से सियार का हाँका किया जाता है. जब यह चौथी दिशा से बाहर निकलता है
तब कुत्ते उसको दौड़कर और कुशलतापूर्वक पकड़ लेते हैं या मारने वालों का
दल उस पर अधिकार कर लेता है. इसके मारने वालों की संख्या बहुत कम होती है
किन्तु दर्शकों की भीड़ लगी रहती है और हाँका करने के लिये बालकों का
झुण्ड उमड़ पड़ता है. इस प्रकार यह मनोरंजन का कारण बन जाता है. इस
प्रकार के शिकार में आजकल कमी होती जा रही है क्योंकि शिक्षा-प्रसार के
कारण लोग इसके मांस से घृणा करने लगे हैं.
(३) गिलहरीमार:-यह भी एक वर्ग विशेष में प्रचलित है और आज भी देखने को
मिलता है. पत्तल बनाने वाले मुसहर इसका आखेट करते हैं. यह आखेट डंडे और
हाथ की सफाई से किया जाता है. मारने वाला डंडा लेकर पेड़ की आड़ में घात
लगाकर खड़ा रहता है. जब घूमती हुई या उतरती हुई गिलहरी उसके अधिकार के
भीतर आ जाती है तब उसे मार दिया जाता है. मारने वाले का घात लगाना बड़ा
ही मनोरंजक होता है. गिलहरी भी बड़ी नाजुक होती है और रंचमात्र की चोट से
मर जाती है. बाद में बालक उसके मौहक रूप को निकट रूप से देखकर आनन्दित
होते हैं और उसकी मृत्यु का स्वमात्र भी दुख नहीं होता. अन्य लोग इसको
अच्छा नहीं समझते हैं. यह भी प्राचीन मानव की आदिम परम्परा का अवशेष ही
कहा जाता सकता है.
(४) चूहा पकड़:-लोक जीवन का चूहों से घनिष्ट सम्बन्ध रहता है. प्राय: सभी
घरों में चूहा देखने को मिलता है. सभी उनसे परेशान रहते हैं. अत: उनको
पकड़ने या मारने के विविध प्रयास होते रहे हैं. आजकल तो चूहामार दवा या
पावडर प्रचलित हो गया है जिसको आटे में मिलाकर रख दिया जाता है और जिसे
खाते ही चूहा ऐंठ जाता है. चूहा झड़प भी उसको मारने का एक साधन है यह
स्प्रिंगदार एक छोटी सी मशीन है जो शिष्ट वर्ग में ही विशेष प्रचलित है.
उसके ऊपर बंधे चारे पर ज्यों ही चढ़ता है त्यों ही मशीन उसको दबोच लेती
है. इनकी अपेक्षा पिजड़ेदार चूहेदानी का विशेष प्रचार लोक-जीवन में देखा
जाता है. यह पिजड़ा लोहे के तार और लकड़ी का होता है. उसमें एक दरवाजा
लगा होता है जो बाहर की ओर एक बाहरी बोझ से बंद रहता है किन्तु जब उसे
दबा दिया जाता है तब द्वार खुल जाता है. भीतर कोई चारा रख दिया जाता है.
चूहा जब दरवाजे पर चढ़ता है तब वह दब जाता है और द्वार खुल जाने से वह
भीतर चला जाता है और उसका द्वार बंद हो जाता है जिससे चूहा उसी में बंद
हो जाता है. कभी-कभी उसमें कई चूहे बंद हो जाते हैं. प्रात: उनको बाहर
एक-एक करके निकाला जाता है जिनको ते ज कुत्ते मार डालते हैं. यह भी चारों
ओर प्रचलित अभियान है.
प्राचीन लोक जीवन में चूहा पकड़ के दो उपाय प्रचलित थे जो आज भी जीवित
हैं. कभी-कभी खेतों में चूहे बिल बनाकर रहने लगते हैं. फसल कट जाने पर
लोग वहाँ पहुँच जाते हैं. साथ में तेज कुत्ते भी होते हैं. लोग चूहों के
बिलों में पानी डाल देते हैं जिससे व्याकुल होकर चूहे बाहर निकलकर भागने
लगते हैं. कुत्ते उन्हें पकड़ने का प्रयास करते हैं. लोग उनको लाठी डंडे
से भी मारते हैं और हँसते हुए उनके पीछे दौड़ते हैं. बालकों का झुण्ड
उनके पीछे दीवाना रहता है. इस अभियान में लोगों का पर्याप्त मनोरंजन होता
है.
चूहा पकड़ने का प्राचीनतम प्रयास सीधे सादे ढंग से किया जाता है. किसी
दौरी को एक छोटी लकड़ी के सहारे एक ओर खड़ा कर देते है और उसके नीचे कुछ
खाने-पीने की वस्तु रख देते हैं. लकड़ी को एक रस्सी से बाँध कर दूर पर
प्राय: बालक या कुशल व्यक्ति छिप कर बैठ जाता है. जब चूहा खाने के लिए
दौरी के नीचे आ जाता है तब रस्सी खींच ली जाती है और दौरी गिर पड़ती है
जिससे चूहा उसके नीचे बंद हो जाता है. बालक इसको अपनी सफलता जानकर हँसते
हुए दौड़ कर आते हैं और उसे ऊपर दबा देते है. बाद में किसी कपड़े या जाल
की सहायता से उसको पकड़ लेते हैं और उसके पैर में रस्सी कर उसको नचाते
हैं और आनन्दित होते हैं. लोग-जीवन का यह प्रयास बड़ा लोकप्रिय है.
पक्षी आखेट से उत्पन्न मनोरंजन
परमात्मा ने अनेक प्रकार की छोटी-बड़ी पक्षियों की रचना की है. शिष्ट
वर्ग भी उनसे मनोरंजन करता रहा है. इसका उल्लेख दूसरे अध्याय में किया जा
चुका है. लोग वर्ग के लोग इनका अपने जीवन में अनेक प्रकार से उपयोग करते
हैं. इनको प्राप्त करने के विविध उपायों का आविष्कार होता रहा है. आजकल
तो बन्दूक और कारतूस की सहायता से दर्जनों पक्षियों को प्राप्त किया जा
सकता है और इनको मारने के लिए लोग दूर-दूर तक यात्रा भी करते हैं. यह
प्रयास कुछ विशिष्ट वर्ग तक ही सीमित है लोक वर्ग के लोग भी इसका आखेट
करते रहे हैं जिसके लिए विविध प्रयास आज तक प्रचलित हैं. यह आखेट आर्थिक
लाभ, भोजन अथवा मनोरंजन के लिए होता है. उनका यह अभियान कभी व्यक्तिगत या
कभी सामूहिक रूप में सक्रिय होता है. कुछ प्रयास तो उनके आदिम स्वरूप की
द्योतक है. ऐसे मनोरंजक प्रयास निम्नलिखित है:-
(१) ढ़ेलवाँस प्रयास-आदिम मानव प्रारम्भिक अवस्था में पत्थर तथा अन्य
कठोर वस्तुएँ फेंक कर शिकार करता था. यह प्रयास अब भी लोक-जीवन में देखने
को मिलता है. कभी-कभी हम लोग भी इनका प्रयोग करते हैं. ढ़ेला फेंककर आम
तोड़ने की प्रथा आज भी प्रचलित है और बहुत आनन्द के साथ लोग इसे करते
हैं. पेड़ पर बैठी चिड़िया को कुछ लोग कंकड़ या पत्थर के टुकड़े या ईट का
टुकड़े फेंक कर हाथ से ही मार देते हैं और इसमें उनको सफलता मिलती है उस
समय उसकी प्रसन्नता की सीमा नहीं रहती है. जब कभी दूर तक ढ़ेला फेकना
होता है तव ढ़ेलवांस का प्रयोग किया जाता है. इसके लिए रस्सी का टुकड़ा
लिया जाता है उसके बीच में एक छोटा सा जाल बना दिया जाता है. उसमें ढ़ेला
गोली रख देते हैं रस्सी का एक भाग अपनी अंगुली में दबा लेते हैं बार-बार
झुला कर गांठ वाले सिरे को छोड़ दिया जाता है. इस प्रयास से ढ़ेला बहुत
दूर तक मार करता है या चला जाता है. इस प्रयास से पक्षियों को उड़ाने का
भी कार्य किया जाता है. यह भी मानव की आदिम प्रवृत्ति का ही अवशेष कहा
जायेगा. लोक-जीवन का आज भी यह लोकप्रिय अभियान है. प्राय: सर्वत्र इसके
दर्शन ग्रामीण जीवन में आज भी किये जा सकते हैं.
(२) गुलेला शिकार-यह प्रयास भी उक्त प्रयास का सुधरा रूप है. आज भी लोक
जीवन में कुशल गुलेला बाज देखने को मिल जाते हैं. गुलेला कई प्रकार का
होता है. एक तो तिकोनी लकड़ी में रबर लगाकर बनाया जाता है और दूसरा
धनुषदार होता है जिसकी प्रत्यंचा के बीच में एक छोटी सी जाली बना देते
हैं जिसमें गोली रखी जाती है. इसके लिये मिट्टी की गोलियाँ बनायी जाती
हैं. इनकी सहायता से गोली बड़ी तीब्र गति से तथा दूर तक फेकी जा सकती है.
इस उपाय से लोग छोटी-२ पक्षियों का शिकार करते है. यह प्रयास व्यक्तिगत ही
होता है किन्तु उनके साथ में बहुत से लोग रहते हैं जो आनन्दपूर्वक अपना
दिन इस अभियान में बिता देते हैं.
(३) तीरबाजी-यह भी आदिम मानव का एक प्राचीनतम उपाय है. आज भी जंगली
जातियां इसका प्रयोग करती है. शिष्ट वर्ग में भी पहले इसका विशेष प्रयोग
होता था. साधारणतया महाभारत में इसी का प्रयोग मुख्य रूप से हुआ था.
इसमें धनुष की सहायता से नुकीले तीर को फेक कर छोटे-छोटे पक्षियों का
आखेट करते हैं. पशुओं का आखेट भी कभी-कभी इससे किया जाता है. यह भी लोक
जीवन का ऐसा उपाय है जिसमें भोज्य पदार्थ की उपलब्धि के साथ ही साथ
मनोरंजन भी होता है. इसका उल्लेख लोक तथा शिष्ट साहित्य में नैन वाण के
रूप में हुआ है.
(४) मुसैटा आखेट-मुसैटा एक शिकारी पक्षी है जो बाज और चील के मध्य का जीव
है. यह बाज या चील की भाँति झपट कर छोटी-छोटी पक्षियों को दबोच या पकड़
लेता है. इसके इस गुण का मानव उपयोग करता है. इसमें लोग मुसैटा के बच्चे
को पकड़ लेते हैं और उनको परिचित कर देते हैं. अनेक प्रकार से उसे सिखाते
हैं और आखेट करने में उसे पर्याप्त कुशल बना देते हैं. जब वह बड़ा हो
जाता है तब उसे कंधे पर बैठा कर जंगल या बाग में चले जाते हैं और कई
लोगों को साथ ले लेते हैं. पेड़ पर किसी पक्षी को देखकर अपने मुसैटे को
दिखा देते हैं. मुसैटा उड़कर वहां जाता है और वहां मड़राने लगता है. घात
पाकर उसको झपट कर पकड़ लेता है तथा स्वामी के कंधे पर शिकार के साथ बैठ
जाता है जिससे स्वामी लेकर संतुष्ट हो जाता है. लेखक ने स्वयं इस अभियान
को देखा था और इस सम्बन्ध में पूर्ण जानकारी प्राप्त की थी. इससे भी एक
लोक-वर्ग का मनोरंजन होता है और आनन्दपूर्वक समय व्यतीत हो जाता है.
(५) चौगुड़िया आखेट-यह आज भी गांवों के लोक-जीवन का प्रमुख आखेट है.
इसमें लोग लासा, कम्पा और रीवा का उपयोग करते हैं. वरगद या पीपल के दूध
से तेल की सहायता से गरम करके लासा बना लेते हैं जो पक्षियों के डैने को
फंसा देता है जिससे उड़ नहीं सकते. दूसरी वस्तु बांस का पतला कांपा होता
है. दो कांपों को बीच में बांध कर उसे मोड़ देते हैं जिससे वह चार पैर
खड़ा हो जाता है. इसी में अच्छी प्रकार लासा लगा देते हैं. तीसरी वस्तु
रींवा है जो जमीन पर रेंगता है, इसे पक्षियां खाती हैं और जिसको मिट्टी
से खोद कर निकाला जाता है और तागे की सहायता से उस लासा लगी चौगुड़िया
में बांध दिया जाता है जिससे वह भूमि पर रेंगने लगता है. शिकारी पक्षी को
देखकर उसके सामने छिपकर रख देता है. पक्षी तेजी से रींवा को खाने के लिये
आता है और लासा उसके शरीर से चिपक जाता है. पक्षी इसमें जकड़ जाता है और
उड़कर भाग नहीं सकता शिकारी प्रसन्नता से उसको उसको पकड़ लेता है. इस
प्रकार यही प्रयास बार-बार चलता है जिससे उसका समय प्रसन्नतापूर्वक
व्यतीत होता है. खाने को शिकार मिलता है और पर्याप्त मनोरंजन होता है.
(६) कम्पा शिकार-यह भी लासे और कांपे की सहायता से किया जाता है. खड़े
बांस के पतले कांप में अच्छी प्रकार लासा लगा देते हैं. इसकी जड़ को गीली
मिट्टी में गाड़ कर किसी बरगद या पके पीपल की शाखाओं पर बहुत तड़के चिपका
देते हैं. यह काम पक्षियों के वहां आने के पूर्व हो जाना चाहिए.
भोली-भाली पक्षियां आकर पेड़ पर बैठती हैं और अपने चारे को खाने के लिए
इधर-उधर उड़ती है वहां पहले से लगे कांपे में फँस कर गिर पड़ती हैं.
हारिल, बुलबुल, कबूतर आदि को ही फंसाने का प्रयास मुख्य रूप से होता है.
इसमें हारिल, कबूतर तथा अन्य पक्षियां भोजन के लिए और बुलबुल पालने के
लिए पकड़ा जाता है. लोग अपनी सफलता पर प्रसन्नतापूर्वक घर लौट आते हैं.
यह मनोरंजन लोक-जीवन में आज भी प्रचलित हैं.
