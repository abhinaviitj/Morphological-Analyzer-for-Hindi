<ळिटेरटुरे><ऐस्सय्स्><आग्रतल् खेडर्नट्ह्><भउड्ड्हिक्ट आउर् खविट><१९८०><फरिमल् फ्रकस्हन् (इच्हर् भोड्ह्)><आल्लहबड्><७४-७९><२१८०><आग्रतल् ख्., भउड्ड्हिक्ट ' खविट, ऐस्>

+ चिन्तन की मुद्रा में लिखी इधर अत्यधिक कविताएँ पत्र-पत्रिकाओं व पुस्तकों में
छपकर सामने आयी हैं; सभी किसी-न-किसी रुप मे बौद्धिक हैं. इन कविताओं के बारे में
आम शिकायत यह है कि ये बहुत कम लोगों के पल्ले पड़ती हैं.
इन कविताओं के रचयिताओं ने स्वयं भी और उनके जैसे स्वभाव के आलोचकों ने भी ऐसी
कविताओं के लिखे जाने का औचित्य बार-बार प्रस्तुत भी किया है. फिर भी, इस सबके
बावजूद भी, वह औचित्य कारगर नहीं सिद्ध हुआ और लोगों की आम शिकायत अब भी, कारगर
नहीं सिद्ध हुआ और लोगों की आम शिकायत अब भी ज्यों-की-त्यों बरकरार है.
इसलिए यह आवश्यक हो गया है कि बौद्धिकता और कविता के पार-~स्परिक सम्बन्ध के बारे
में विचार कर लिया जाय.
अपने यहाँ, यानी भारतीय काव्य-लोक में कविता कभी भी बौद्धिकता से नि:सृत नहीं हई
और न ही उसने, सजग रूप से, बौद्धिकता का पथ अपनाया. हिन्दी-काव्य के इतिहास के
किसी काल-खण्ड में जो भी कविताएँ लिखी गयीं वे सब-की-सब बौद्धिकता को नकारती रहीं.
कारण यह रहा कि अपने देश में भाववादी चिन्तन की परम्परा रही और यहाँ का समस्त
काव्य इसी परम्परा से मुख्यत: प्रभावित होता रहा है. यहाँ के चिन्तक देशकाल से
परे का परिकल्पित चिन्तन करते रहे हैं. इसका परिणाम यह हुआ है कि यहाँ की मानसिकता,
जन-जीवन की समस्याओं से ऊपर उठकर, अनेकानेक दार्शनिक प्रवृत्तियों से मान-~वीयता को
एक अदृश्य शक्ति से समायोजित करती रही है. आरंभिक काल से लेकर छायावाद के काल तक
ऐसा ही होता रहा है. इसीलिए छायावाद के काल तक भारतीय कविता परिकल्पनात्मक अधिक
रही और बौद्धिक नहीं.
सन् १९३६ ई. में 'प्रगतिशील लेखक-संघ' की स्थापना हुई. इसके बाद से हिन्दी-कविता
परिकल्पनात्मक परिवेश से बाहर लायी गयी और तब कविता और आम जनता का एक-दूसरे से
सीधा-सीधा आमने-सामने को साक्षात्कार होने लगा. भारतीय काव्य की परम्पराएँ शिथिल
पड़ने लगीं, और वैज्ञानिक चिन्तन से प्रभावित मानसिकता उभरने लगी. कविता में यह
मानसिकता व्यक्त होने लगी. कवियों ने अदृश्य शक्ति से छुटकारा पाने का प्रयास किया.
उन्होंने आदि भी को आदमियों के बीच और देश और समाज में खोजा और पाया. उसकी
समस्याओं का समाहार उसके जीवन से ही निकाला जाने लगा. देश और काल के भीतर ही आदमी
को उसकी स्वायत्तता प्राप्त होने लगी.
लेकिन प्रगतिवादी मानसिकता इतनी व्यापक न हो सकी कि वह अपने देश के सभी कवियों की
मानसिकता बन सके . इस पर भी इतना तो अवश्य हुआ कि कविता आदमी से अधिकाधिक सम्बद्ध
होने लगी. किन्तु यह सम्ब-~द्धता उत्तरोत्तर समाज-निरपेक्ष होकर व्यक्ति-सापेक्ष्य
होने लगी. प्रगतिवाद के बाद के कवि, चाहे वह जिस वाद से संलग्न रहे हों, अपनी निजी
इकाई को ही महत्त्वपूर्ण ईकाई मानने लगे. वे अपने अहं को और अपनी काव्य-कला को
सर्वोपरि महत्त्व देने लगे. इसीलिए कुछ कवियों ने कविता को प्रयोगवादी बना डाला.
उनका यह प्रयास निरा वैयक्तिक था. उनकी सामाजिक अव-~गतता भी उन्हीं की निजी
मानसिकता बनती रही और वह, उसी मानसिकता को, काव्य की उपलब्धि के रुप में, प्रस्तुत
करते रहे. उनकी यह मानसिकता जन-जीवन की मानसिकता का रुप न ले सकी. यह भी एक
प्रकार का बौद्धिक कवि-कर्म ही था.
प्रयोगवाद के बाद हिन्दी-कविता कई नए "वादों" से होकर आगे चली. लेकिन, अपनी इस
यात्रा के दौरान में भी, वह मात्र बौद्धिक ही होती चली गयीं. चाहे उसकी बौद्धिकता
कथ्य के स्तर पर रही हो, चाहे शिल्प के स्तर पर. कई तरह की स्थापनाएँ इन कवियों
ने भी, इन कविताओं के बारे में, समय-समय पर प्रस्तुत कीं. ये सब स्थापनाएँ मुलत:
वैयक्तिक ही रहीं. परिणामस्वरुप, अन्ततोगत्वा, कविता कविता न रहकर मात्र अकविता हो
गयी. छन्द तोड़े गये, लेकिन लय और प्रवाह के उतार-चढ़ाव साधे गये. ताकि मानसिकता
अपने आवेग के साथ मानवीयता को उजागर कर सके. भाषा को रहस्यवादिता से निकालकर
मानवीय बोध की संप्रेषणीयता प्रदान करने का जो सशक्त अभ्यास आरंभ किया गया था वह
अभ्यास भी, बाद के कवियों ने, नहीं अपनाया और वे भाषा के साथ सभी तरह के बलात्कार
करते रहे. स्थिति यहाँ तक पहुँची की भाषा को ही निरर्थक घोषित कर दिया गया. यह भी
एक प्रकार की अराजक बौद्धिकता ही थी.
निस्संदेह कविता में बौद्धिकता का प्रवेश भारतीय काव्य-परंपरा व उसकी शास्त्रीयता
के प्रतिरोध में हुआ था. यह शुभ हुआ था. परन्तु यह बौद्धिकता, सही वैज्ञानिक
समाजवादी चिन्तन के अभाव में, विपथगा हो गयी, और इससे, उत्कर्ष के बजाय, कविता का
अपकर्ष हुआ. यह बौद्धिकता कविता को पागुर कर गयी, और स्वयं दिशा-दृष्टि-हीन होकर,
दिग्भ्रमित होकर, घूमती रही-और किसी भी आदमी को प्रिय न हो सकी. इस बौद्धिकता ने,
इस गहराई राजनीति के युग में, कवि और कविता दोनों को निस्संग, निरीह और अजनवी बना
दिया. ऐसा करने में "फ्रीवल्र्ड" की विचारधारा ने भी अत्यधिक प्रभाव डाला.
अब अपना देश समाजवाद की ओर अग्रसर हो रहा है. वह धर्म निरपेक्ष हो गया है. ऐसी दशा
में अब पहले वाली बौद्धिकता और भी बेकार हो गयी है. वह बौद्धिकता जनता के जीवन से
कदापि नहीं जुड़ सकती. उसे जनता से जोड़ने के सभी प्रयास विफल होंगे. क्योंकि
वैयक्तिक बौद्धिकता सार्वजनिक बौद्धिकता में परिणत नहीं हो सकती. और जैसे ही वह
अपने स्थान से हटकर सार्वजनिक परिधि में प्रवेश करेगी, उसे अपने बनाये पथ से अलग
होना पड़ेगा और ऐसे मानवीय पथ पर चलना पड़ेगा जिस पर चलकर दूसरे व्यक्ति भी मानवीय
महत्ता और गरिमा प्राप्त करना चाहते हैँ.
ऐसे उचित समय में अनुचित बौद्धिकता का विश्लेषण करना और उससे छुटकारा पाना आवश्यक
हो गया है ताकि सचमुच में हिन्दी की कविता कवि-~विशेष की कविता होते हुए भी दूसरे
व्यक्ति की मानसिकता की कविता हो सके.
निस्संग, विशिष्ट, वैयक्तिक बौद्धिकता सामाजिक परिवेश की या तो अव-~हेलना कर जाती
है या उसे उपेक्षित कर उसकी विसंगतियों को लेकर उन्हीं को अहंवादी ढंग से निरूपित
करती रहती है और ऐसे शिल्प से संरचना करती रहती है जो परिवेश से सम्बद्ध और उपजा
हुआ नहीं होता. तभी वह सम्प्रेष-~णीय होने से वंचित रह जाती है. बौद्धिकता भी तभी
सम्प्रेषणीय होती है जब वह जन-जीवन से, उसके परिवेश से, उसके आचार-विचार से, और
उसके क्रिया-कलाप से और उसके मानवीय गुणों से सम्बद्ध होती है.
संप्रेषणीयता को प्राप्त करना होता है. संप्रेषणीयता प्राप्त करने के लिए कवि को
अपनी बौद्धिकता से बाहर निकलना पड़ता है. बाहर निकलकर ही कवि अपनी बौद्धिकता को
दूसरों की मानसिकता से माँजता और परखता है और इस प्रकार अपनी बौद्धिकता के स्वरुप
को सार्वजनिक स्वरुप देता है और उसे सबके लिए सम्प्रेषणीय बनाता है.
संप्रेषणीयता कोई अमूर्त गुण नहीं होती. बौद्धिकता, यानी वैयक्तिक बौद्धिकता,
मूर्तन से अमूर्तन की ओर जाया करती है और इस प्रयाण में मानवीय सम्बन्ध-सूत्रों को
अवांछनीय मानते हुए केवल आदिम प्रवृत्तियों को पकड़ने लगती है. तभी ऐसी बौद्धिकता
से विचरित कविताएँ किसी दूसरे को स्वीकार नहीं होती. आदमी जिस परिवेश में रहता है,
जिन लोगों के साथ वह जीता, जागता, और संघर्ष करता है, और जिस तर्ज और तेवर से आगे
बढ़ता है और विघटित हो रहे मानवीय मूल्यों की परिधि से उबर कर योजनाबद्ध रुप से,
भविष्य की ओर बढ़ते हुए महान् मानवीय आदर्शों को आत्मसात् करने के लिए अग्रसर होता
है उन सब के विवरण से ही उनकी सही-सटीक अवगतता को प्राप्त करता है. वह बौद्धिकता
जो समाजवादी दार्शनिक दृष्टि से अपने को लैस नहीं करती वह सही और सटीक अवगतता भी
प्राप्त नहीं कर पाती. इसलिए अब वही बौद्धिकता संप्रेषणीय बौद्धिकता हो सकती है जो
सम्बद्ध और सम्पृक्त बौद्धिकता होगी.
कविता कोई फार्मूला (सूत्र) नहीं है. कविता कोई आकाश में उछाल नहीं है. कविता कोई
अतल में पहुँचने की कोशिश नहीं है. कविता में मान-~वीय अवगतता मानसिकता बनकर
कृतित्व का रूप पाती है. उसमें जो बौद्धि-~कता रहती है वह उसके कथ्य और शिल्प में
अंतर्ग्रथित रहती है. वह व्यक्त होकर भी अव्यक्त रहती है. वह नहीं, कविता ही
बोलती है.
जब बौद्धिकता मानसिकता का रुप धारण कर लेती है, तभी वह सपाट बयानी नहीं करती;
तभी वह जीवन को उसकी समग्रता में ग्रहण करती है; तभी वह सम्बद्धता से प्राप्त
प्रत्येक सम्बद्ध-सूत्र को बिम्बित करती है और ऐसी सम्बद्धता से सार्थक आत्मपरकता
उपलब्ध करती है और उसी को कृतित्व का सुगठित कलात्मक रुप देती है.
यह कार्य आज का कौन कवि किसी तरह सम्पन्न करे यह उसकी क्षमता पर निर्भर करता है,
इसके लिए सतत परिश्रम अनिवार्य है. तुलसी का एक बहुत प्रसिद्ध दोहा है-
आवत ही हरसै नहीं, नैनन नहीं सनेह.
तुलसी तहाँ न जाइए, कंचन बरसै मेह..
यह लोकप्रिय दोहा आज तक जीवित है क्यों ? इसलिए कि तुलसी ने जो बात कही है संदर्भ
के साथ कही है. इस संदर्भ में किसी का किसी के यहाँ जाना और उसके वहाँ जाने से
गृही की आँखों में खुशी के न प्रकट होने की बात कही गयी है. इस बात को अर्थवन्त
और सजीव बनाने के लिए तुलसी ने यह और कह दिया कि ऐसे के यहाँ न जाना चाहिए चाहे
वहाँ मेघ सोना बरसे. मेघ पानी बरसते हैं, सोना नहीं बरसते फिर भी तुलसी मे मेघ से
सोना बरसने की संभावना का वर्णन किया और असंभव को संभव किया. उन्होंने यह इसीलिए
किया ताकि आत्मसम्मान की गरिमा सोने से भी अधिक मानी जाय. इससे कही गयी बात
अत्यधिक संप्रेषणीय हो गयी. सभी ने इस लोकप्रिय सत्य को ह्दयंगम किया. और तुलसी
की बुद्धि ने तो केवल एक सीधा-सादा सत्य को पकड़ा था. उसके बाद उनकी बौद्धिकता का
काम समाप्त हो गया. फिर तुलसी की मानवीय मानसिकता ने प्रभावशाली ढंग से उस
बौद्धिक सत्य को तथ्यात्मकता देकर कलात्मक और संप्रेषणीय बना दिया. इसी कवि-कर्म
को कला कहते हैं. कला में ही वस्तुपरकता आत्मपरकता से निरुपित होती है और कृति
के रुप में प्रकट होती है.
जान-बूझकर यहाँ इस सदियों पुराने दोहे का उल्लेख किया गया है ताकि आज के नये लोगों
का यह भ्रम दूर हो जाए कि तब के युग के कवि बौद्धिकता से प्राप्त सत्य को सँवार कर
संप्रेषणीय बना सकने में असमर्थ थे.
निराला का "कुकुरमुत्ता" बौद्धिकता से भरपूर सशक्त और संप्रेषणीय कलात्मक कविता
है. इसमें निराला की दार्शनिक वृत्ति युगीन यथार्थवाद के सत्य को पकड़कर अनेकानेक
बिम्बों के माध्यम से इस सक्षमता को साकार कर देती है कि यह कविता एक तरफ सपाट
बयानी से बच निकलती है और दूसरी तरफ मानवीय मानसिकता को व्यापक गहराई के साथ
ग्रहणीय बना देती है. इसीलिए यह कविता अत्यधिक लोकप्रिय हुई. मगर आज के तथाकथित
बौद्धिक युवाकवि ऐसी मानवीय मानसिकता को निरुपित करने वाली सत्य-~भेदी बौद्धिकता
के पास तक नही फटकते. नतीजा यह होता है कि ये कवि जो कुछ लिखते हैं वह कंकाली
कृतित्व मात्र होता है, जो न तो मार्मिक सत्य को सम्पूर्ण मार्मिकता के साथ व्यक्त
करता है, न बिम्ब-विधान से सजीव हो कर संप्रेषणीय बनता है और न ही लोकप्रियता
प्राप्त करता है. इनकी अधि-~कांश रचनाएँ यों ही जेब से जैसे निकालकर बाहर फेंक दी
गयी होती हैं; जो एक-दूसरे भिन्न होते हुए भी समूह में पहुंच कर अपनी-अपनी अस्मिता
खो देती है और वह मानवीय मानसिकता बनाने का काम तो कतई नहीं कर पाती हैं. आये दिन
के जैसे नेताओं के भाषण पढ़-पढ़कर भी जनता की मान-~सिकता जहाँ-की-तहांॅ बनी रह जाती
है, वैसे ही इन कविताओं को पढ़ने के बाद भी आम पाठक की मानसिकता जहाँ-की-तहांॅ बनी
रह जाती है. बात जैसे आयी गयी हो जाती है. प्रभाव कुछ भी शेष नहीं रह जाता.
मुक्तिबोध का उदाहरण लीजिए. वह भी बौद्धिक विशिष्टता के कवि हैं. वह माक्र्सवादी
दार्शनिक दृष्टि से गहनतम रुप से जुड़े हुए हैं. उन्होंने युग और यथार्थ को भीतर और
बाहर जिया है. उन्होंने जो कुछ भी काव्य के रुप में प्राप्त किया है उसे
अन्तर्दन्द्वीय संघर्ष करके प्राप्त किया है. इसलिए वह अन्य अपने युगीन कवियों से
नितान्त भिन्न हो गये हैं और इसीलिए उनकी उपलब्ध मानवीय मानसिकता अब अन्य कवियों
से बिल्कुल अलग हो गयी है और साथ-ही-साथ हिन्दी की सहज मानवीय लोक मानसिकता से भी
दूर की हो गयी है. उनकी यह विशिष्टता ही उनके काव्य को जनसाधारण के लिए बोधगम्य
नहीं बना सकी. उनके काव्य की बोधगम्यता शिक्षित-दीक्षित व्यक्ति की बोधगम्यता का
रुप ले सकी है. उनका काव्य बौद्धिक लोगों से इतर के लोगों के लिए कठिन हो गया है.
यह एक अजीब बात है कि माक्र्सवादी होते हुए भी वह मन-मन्थन को ही अधिक व्यक्त
करने में संलग्न रहे. वह सहज साधारण सत्य को उसके सहज साधारण रुप में आमतौर से
ग्रहण नहीं करते. उसे भी ग्रहण करने में उन्हें जैसे आँधी, तूफान और अंधकार से
क्षण-प्रति-क्षण लड़ना पड़ता है. बिना इस लड़ाई के भी उस सत्य को ग्रहण किया जा
सकता है. मगर यह उनकी रीति नहीं है. यह कहना होगा कि उनके काव्य की बौद्धिक
यंत्रणा की संप्रेषणीयता इसीलिए गूढ़ हो गयी है क्योंकि वह उनकी वैयक्तिकता से
बाहर निकलकर आम आदमी की वैयक्तिकता से जुड़ नहीं सकी, ऐसा लगता है कि जैसे कि वह
कविता को पकड़ने में खुद टूटते हैं और टूटते-टूटते जब कविता को पकड़ पाते है तब
भी मानसिक तनाव से मुक्ति नहीं पाते है. उनकी अधिकांश कविताओं की इकाइयाँ
चीखती-चिल्लाती इकाइयाँ हैं. उनकी कला कोलाहल करती रहती है. उनकी कविताओं का कलेवर
अभंग मुद्राओं का कलेवर नहीं होता. मार्क्सवादी दर्शन से द्वन्द्व की स्थिति में
भी शांति की अवतारणा सम्भव की जाती है. लेकिन मुक्तिबोध द्वन्द्व की स्थिति से
शांति की श्रीसम्पन्न मूर्तियाँ प्रस्तुत नहीं करते.
