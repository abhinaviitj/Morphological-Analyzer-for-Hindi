<ळिटेरटुरे><णोवेल्><झोस्हि ंअनोहर् श्ह्यम्><णेटजि खहिन्><१९८२><षज्कमल् फ्रकस्हन्><ढेल्हि><९६-१०१><२०४०><झोस्हि ं, णेटजि खहिन्, णो><घिरिस्ह् णट्ह् झ्ह>

+ धुन्ध और बरसात का मारा एक बेचारा रविवार. तीसरे पहर भी ठिठुरन. हम लिहाफ में
दुबके हुए उपन्यास पढ़ने का सुख लूट रहे थे कि फोन की घण्टी बजी. जब और कोई फोन
सुनने नहीं उठा तब हमने अपनी ही काया को कष्ट दिया उबासी भरते हुए हमन फोन पर
कहा, "सिक्स नाइन टू फाइव वन नाइन."
उधर से नेताजी का परिचित स्वर फुल वाल्यूम में आया, "अरे यह गिनती-पहाड़ा छोड़िए
कक्का ! प्रोग्राम का हय सो बताइये!"
"कुछ नहीं." हमने फिर जम्हाई ली.
"आपका ससुर वनहि पाइण्ड प्रोग्राम हय-आ-वा-वा-वा-़अ ! तो जरा चइतन्न हुआ जाय अउर
सुना जाय : यू आर, जे हे ने से, हियरबाय काइण्डली इन्फाम्ड दयट यू आर इन्वाइट
विद भतीजा टू इम्पोटेण्ड फंक्सन एट फाइब थट्टी. बी रयडी."
नेताजी ने हमारी 'नही' को नायिको की नहीं का दर्जा दिया और आधे घण्डे बाद हमें
लिवा ले जाने के लिए आ धमके. हमने रास्ते में पूछा कि कहाँ ले जा रहे हो? बोले,
"सुरसती के साधकों का समागम हय गुरुजी के संरच्छन में. नाच गाना हुईहै,
चा-पानी भी."
"गुरुजी तो साहित्यिक संस्था बना रहे थे जो पुरस्कार-वुरस्कार देनेवाली थी."
"वह धुरहु आर्गनाइज करि रहे हैं. यह खेल दूसरा हय-इण्डरनेसनल.
संस्था का नामहि इंगरेजी में हय - इण्डरनेसनल इण्ड-ग्रेसन इण्ड्या-चइप्टर-आय-आय-
आय-सी."
"मैं-मैं-मैं-देखिए." हमने चुटकी ली, "हिन्दी में संस्था का यही नाम रखो."
"हर संस्था का नाम मैं-मैं-मैं मैं हि होता हय कक्का. मंच पर से व्यक्त-बिसेस को
मैं-मैं-मैं करने दो संस्था धन्न, व्यक्त बिसेस धन्न."
"दूसरे क्या करें?"
"सुनें ससुरे. जलें अउर बाद में जलपान करें."
"उनके लिए कोई गुंजाइश नहीं? "
"गुंजाइस इतनी भर हय कि व्यक्त बिसेस से भी जियादा बलन्द आवाज में वन्दना करें
तू ही, तू ही. अउर जब व्यक्त बिसेसे गदगदायमान हो ससुर तब दबी आवाज में कहि
दें-जरा-मरा-सा मैं भी आपका सेवक! सम्भौ हय प्रभु मूड में आकर कहि दें-हाँ
मरा-मरा-सा तू भी!"
"हमने तो सुना था कि दस्तूर यह कहते रहने का है कि हजूर बस एक आप हैं और एक मैं
हूँ. और फिर कभी मौका देखकर यह प्रकट कर देने का कि वैसे माफ कीजिएगा आप भी क्या
हैं !"
नेताजी बोले, "अरे ऊ सब आप इंटलेक्टलों की संस्था में होता हय. इसीलिए
बुद्धजीवियों से सत्ता की खेती हो नहिंन पाती."
"तुम और तुम्हारे गुरुजी संस्थाओं की खेती कर ले रहे हैं हम इसी से खुश हैं."
"तुम्हारी खुसी में हमारी खुसी हय!" नेताजी हुचहुचाये, "झाड़े रहो कक्का पाज-टव
द्रस्टकोन. लेकिन अभी जरा अउर पाज-टव बनाये का चाही. तुम्हारी खुसी को हम अपनी
बनाकर रहूँगा-एइसा सोचना सीखिए."
"भई यह नहीं समझ में आया कि जिन गुरुजी से तुम लड़ लिये थे, जिन्हें राज-~नीतिक
समझ के मामले में तुमने गदहा घोषित कर दिया था, आजकल उनकी खुशी को तुम अपनी खुशी
क्यों बनाये हुए हो ?
"आपका यह लायक भतीजा एइसे हर आदमी की खुशी को अपनी खुशी समझता हय जिसकी गाँठ में
पइसा अउर मन में महत्ताकांच्छा हो. वह गदहा भी हो तो सोने में सुहागा,जिसे कहिते
हैं सो मच दी मोर बयटर."
"अब गुरूजी तुम्हारे अनुसार गदहे हैं तब उनका राजनीति में कुछ बनना तो है नहीं."
"न बनें !हमने कोई ठेका लिया हय बनाने का."
"बना तो तुम रहे हो उन्हें!" हमने कहा.
"अरे कहाँ! रयडी-मेडहि औतरित भये हैं ससुर." नेताजी ने ठहाका बुलन्द किया गाड़ी
के स्टेयरिंग पर धौल जमाया फिर हमारे कन्धे पर . अन्नतर गम्भीर होकर बोले, "वइसे
यह भी समझ लिया जाय कक्का कि अगर भगवान की दया से हमारे गुरूजी गहदे हैं तो उसी
भगवान की दया से जमाना डार्क डंकी का हय."
"डार्क हॉर्स." हमने भूल-सुधार कराना चाहा.
"अरे ऊ सब आपका जमाने में होता था. आउटाफ डेट आयडाज हैं आपके सारे. अब डार्क
डंकीहि होता हय अउर गुरूजी हमारे साच्छात डार्क-डंकी-कुल-~सिरोमन है. नहीं, आपसे
सही बताते हैं कोई अजब नहीं कि कभी सी. यम. बना-~कर उ-नहिको भेज दिया जाय."
नेताजी की गाड़ी मंजिल पर पहुँची. हाल लगभग खाली पड़ा था. अगली दो कतारों में
कुछ फोकट फण्डी विराजमान थे. रेशमी बिल्ला लगाये हुए आई.आई.आई.सी.के कार्यकर्ता
घूम रहे थे. उनमें से हर किसी के हाथ में संस्था और कार्यक्रम का परिचय देनेवाली
पुस्तक के बण्डल थे. ये कार्यकर्ता वेश-~भूषा और भाषा के मामले में विलायती थे
और इनका हमारे देहाती नेताजी के प्रति श्रद्धा-भाव हमारे लिए विस्मय बना हुआ था.
नेताजी ने फोन खड़खाने शुरू किये जिनके प्रताप से प्रेक्षाग्रह के सामने
धीरे-धीरे गाडियों की संख्या बढ़ती चली गयी. वी.आई.पी. लोगों को आगे की कतारों
में बैठाया जाता रहा. कभी-कभी ऐसा भी हुआ कि हल्के.वी.आई.पी.परिवार के आसीन करा
दिये जाने के बाद भारी वी.आई.पी. परिवार आ गया और भारी की प्रतिष्ठा के लिए
हल्के को उठाना पड़ा. इस बीच कुछ नान-वी.पी.भी,जो कार्य-~कर्ताओं और कलाकारों के
पड़ोसी या मित्र मालूम होते थे, मुफ्त का तमाशा देखने आ पहुँचे. निर्धारित समय
से आधा घण्टे बाद गुरूजी एक निहायत वजनी वी.आई.पी.को घेर-घारकर ले आये. नेताजी
ने गुरू और गोविन्द दोनों के पाँव इक्टठे छुए. तब तक हाल आधा भर चुका था.
ज्यादातर दर्शक या विदेशी राजनयिक प्राणी थे या देशी राजनीतिज्ञ. वजनी.वी.आई.पी.
यानी गुरूजी और राज्यमन्त्रीजी के आने से फिर उठक-बैठक का क्रम छिड़ा.
संस्था के सचिव ने चुस्त-दुरस्त अंग्रेजी में कार्यक्रम के विधिवत शूरू होने की
घोषणा की और नेताजी से मंच पर आकर बहैसियत स्वागताध्यक्ष दर्शकों का स्वागत करने
की प्रार्थना की.
नेताजी ने माइक को ऊँचा-नीचा किया, ठोका-बजाया,फूँका-पोंछा और फिर सन्तुष्ट होकर
शुरू हुए, "पीछे की कतारों में जो साहेवान हैं आगे आ जायें. साथ-~साथ-~हो लिया जाये.
धन्यवाद."
नेताजी खखारे. फिर बोले, "अध्यच्छ महोदय, समारोह के मुख्य अतिथि माननी
राजमन्त्रीजी , संस्था के संरच्छक परम पूज्य गुरूजी, महामहम दूतगन,महादानी
दीनदयालजी, भाइयो और बहनों! आय.आय.आय.सी.की ओर से इस सांस्कृतक सन्धा में आप सब
महानुभावों का अभनन्दन करते हुए मुझे बहुत प्रसन्नता हो रही हय. जइसा कि नामहि
से अस्पष्ट हय हमारी संस्था इण्टर-~नेसनल इंट-ग्रेसन इण्डया चइप्टर समन्वय को
समर्पत हय. आप जानतेहि हैं कि हमारा देस समन्वय का देस हय. जो भी आया यहाँ
समन्विते हुआ. गांधीजी,राष्ट्रपिता, हमें इसी समन्वय की शिच्छा देइ गये हैं कि
खिड़कियाँ खुली रखो मगर हवा में उड़ मत जाओ. जवाहिर लाल नय-हरू ने
डस्कवरियाफण्डया में उस समन्वित भारते की खोज की हय जिसको आप लोगों के सामने
लाने के लिए हमारी संस्था कटबद्ध हय. आज जब, जे हे ने से, जुद्ध अउर सान्त का अहम
सवाल पेस हय विश्व के समच्छ तब राष्ट्र की इस समन्वत संस्कृति को इण्टरनेशनल
लय-~वल पर प्रतष्ठत करने की जरूरत हय ई आप समझहि सकते हैं. हमरी संस्था का ई
सउभाग्य हय कि गुरूजी जइसे कला-संस्कृत-साहित्य के मर-मज्ञ ने हमरे इस जज्ञ में
ब्रह्मा बनना स्वीकार किया हय. हमरा अहोभाग्य कि सुरसती के, जे हे ने से, वरद
पुत्र माननी राजमन्त्रीजी इस आयोजन की सोभा बढ़ाने पहुँचे हैं. बहुत कम लोगों को
मालूम होगा कि मन्त्र महोदय कालेज के दिनों में बहुत अच्छा गा लेते थे, अभिनयो
करते थे. आज भी लोग इयाद करते हैं नृत-नाटक जनकसुता में इनकी सीताजी की
भूमका......"
नेताजी मक्खन की टिकिया का जमकर इस्तेमाल कर रहे थे और हम संस्था की परिचय
पुस्तिका में बिद बेस्ट काम्लिमेण्ट्स फ्राम मार्का विज्ञापन देख रहे थे. इस
पुस्तिका से ही हमे पता चला कि आज के कार्यक्रम की मुख्य नर्त्तकी और संस्था के
सचिव (जो सरकारी अधिकारी भी हैं) में पुत्री और पिता का सम्बन्ध है. हमें यह
पुस्तिका देखते-देखते ऊँघ-सी आने लगी कि तभी नेताजी के मुख से अंग्रेजी सुनने के
सुख ने हमें चैतन्य कर डाला. वह कह रहे थे, "नाव आय बिल स्पीक फ्यू वर्डस इन
इंगलिस फार बेन फेटाफ अवर आनर्ड फोरेन गेस्टस. योर अक्सलेण्टीज आन बिहाफ
आय.आय.आय.सी.आय ग्रिटिंम यू बिद ग्रेट हप्पीनेस इन दिस कल्चर्ड इवनिंग. इट इज अवर
गुड लक कि यू आर फाइण्डिंग टाइम टू अन-करेज अस एण्ड ब्लेस अस डिस्पाइट, जे हे ने
से,योर बिजी-नेस. योर अक्स-~लेण्टीज इण्डया इज इण्टग्रेसन, इण्टग्रेसन इज
इण्डया. वनण्ड दी सेम. युनिटी इन डाइव युनटी. दिस इज नय-हरूज डस्कवरियाफ
इण्डया. दिस इज गांधीजी डीप फिलासफी. इन गांधी-नयहरू ट्रड-सन वी हैव दिस मीसन
फार टाइंग द वर्ल्ड विद रोप्स आफ आटण्ड कलचर. दिस इव-निंग वी आर प्रेजण्टिंग द
नोटेबल,सीर-यस, जे हे ने से नोटोर-यस डांसिंग गर्ल कुमारी कुसमा कुमारी. शी इज
लर्न कत्त-थक्क आफ लखनऊ फयमली फ्राम रेवरेण्ड बिरजू महाराज ए़अड कत्तथक्क आफ
जयपुर फयमली फ्राम फेमस इरजू महाराज. इन हर न्यू अस्टाइल डांसिग शी हैज कम्बाइन
बोथ फयमली वेज. वी आर स्योर यू विल बी अप्रिसि-~येटिंग हर लेबर एण्ड रयडीनेस.
इण्डयन पीपुल वर्शिप आटैण्ड कलचर. ईवन आवर देवी-देवताज आर डांसिग सिंगिंग. लार्ड
शिवा. राधाण्ड कृष्णा एट-सेट्रा. दियर इज आलसो सुरसती. शी इज देवी आफ कलचरेण्ड
अजुकेशन. वी थिंक पयन इज मोर माइटी दयन सोर्ड. आर्ट इज मोर लैंग्थी दयन लाइफ.
ईवन विलेज पीपुल से ब्रेनिज बिगर दयन बफलो योर अक्सलेण्टीज ! बट बिफोर स्टाटिंग
दी प्रोग्राम आयम रिक्वेस्टिंग चीफ गेस्ट टू इन-अगरेट बाय फायरिंग द लइम्प."
मुख्य अतिथिजी ने एक सुकन्या की सहायता से दीप जलाया. तालियाँ. इसके बाद नेताजी
ने गुरुजी से प्रार्थना की कि सुरसती देवी की प्रतिमा पर माल्यार्पण करें.
तालियाँ. इसके बाद नेताजी ने माल्यार्पण का एक लम्बा सिलसिला शूरू कराया जिसमें
पहले हल्की वी.आई.पीयों ने भारी वी.आई.पीयों को मालाएँ पहनायीं और फिर संस्था के
कार्य कर्ताओं ने हल्के वी.आई.पीयों को. अगली दोनों कतारें मालधारी पन्थ की हो
चलीं. फिर भी तीन मालाएं बचीं. नेताजी ने संस्था की प्रचार मंत्री गु़अडी
द्वारा एक अदद जसस्वी पत्रकार को माला पहनाये जाने की घोषणा कर डाली. जसस्वी
पत्रकार भी इस प्रकार लायक भतीजा की कृपा से मालाधारी हो गये. अब नेताओं ने बची
हुई दो मालाएँ स्वयं उठायी और एक राज्य मंत्री जी के किशोर पुत्र को और दूसरी
फोरेन वी.आई.पी.बिरादरी के मध्य बैठी नृत्यांगना सुषमा को पहना आये.
भूमिका के इस प्रकार लम्बे खिंचते चले जाने और कार्यक्रम के शुरू ही न होने से
नानों -में-भी-नान वी.आई.पी. जनता, जो फ्री पास के कारण बाल-बच्चों के साथ बसों
में धक्के खाते हुए इस सांस्कृतिक सन्ध्या में पहुँची थी, ऊबने लगी. लेकिन
माल्यार्पण के बाद भी भाषण-क्रम जारी रहा. सभी वी.आई.पीयों से दो शब्द कहने,
उत्साह बढ़ाने और आशीर्वाद देने का अनुरोध किया गया. बच्चे 'घर चलो' की सदा लगाने
लगे.
भाषण क्रम पूरा होने पर नेताजी ने कहा, "हम आप सब लोगों का यहाँ पधारने अउर
आयोजन की सोभा बढ़ाने के लिए अग्रम धन्यवाद करते हैं. अब हमारा कार्य क्रम शूरू
होने जा रहा हय. कार्य क्रम के बाद थोड़े जलपान की ब्यौसथा की गयी हय. आयम थैंकिग
यू आल योर अक्सलण्टीज फार ग्रेसेफुलिंग दिस प्रोग्राम. नाव वी आर बिगनिंग
कलचराइटम्स. आफ्टर प्रोग्राम स्टाइल रिफ-रेफस्टमेण्ट विल बी गिवन. थैंक्यू.
जयहिन्द. जय विश्व."
हमने कल्पना की थी कि अब प्रोग्राम शुरू हो जायेगा. पर्दे के पीछे से साज मिलाये
जाने की आवाजें आने लगीं थीं. लेकिन नहीं . राज्यमन्त्रीजी और एक अन्य
वी.आई.पी.को कहीं और पहुँचना था लिहाजा आयोजक उनके साथ नृत्यांगना तथा अन्य
कलाकारों के फोटो खिचवाने और अनन्तर उन्हें सादर विदा करने में व्यस्त रहे.
इसके बाद प्रचार मन्त्री गु़अडी, जो कुछ-कुछ दूरदर्शन की सलमा सुल्तान-सी दिख
रही थी और उसकी -सी ही पोशाक पहने और उनका-सा ही मेक-अप किये हुए थीं, मंच पर
आयीं. उन्होंने सलमा सुल्तान की तरह ही बीच-बीच में मोना लीसा मुस्कान मारते
हुए, शब्दों को थोड़ा-सा चबाते हुए, प्रवचन शुरू किया, "बैलकम,स्वागतम, खैर
मकदम! वो आये घर हमारे खुदा का कुदरत, कभी हम उनको, कभी अपने घर को देखते हैं.
कैसे-कैसे महानुभाव, कैसी-कैसी हस्तियाँ,टाप पर्सनेल्टीज,हमारे बीच है आज. उनकी
तारीफ में कुछ कह सकूँ ऐसे अल्फाज, ऐसे शब्द, कहाँ से लाऊँ कि कहा है- गिरा अनयन
नयन बिन वाणी. आपके आने से रंग आया है इस महफिल में. यू आर द कलर एण्ड लाइफ आफ
दिस इवनिंग. डियर-डियर गेस्टस, मुआजिज मेहमानो, प्यारे अतिथियों. मेरे बहुत ही
प्यारे राज्य मन्त्रीजी मिनिस्टर आफ स्टेट, जिन्हें अर्जेण्ट काम से बाम्बे जाना
था इसलिए हमारे बीच से उठकर फ्लाइट पकड़ने हमारे बीच से उठकर हवाई अड्डे चल गये
हैं, मेरे बहुत ही प्यारे गुरूजी, मेरे बहुत ही प्यारे चेयरमैन साहेब, मेरे बहुत
ही डियर एण्ड डियरेस्ट कलचरल अटे-~शीज, मेरे अजीज एडिटर साहब, मेरे लविंग-लाइक-
 ~फादर दीन दयाल जी, करम किया अपनाये जो यहाँ आये. कितनी विरान थी, सुनसान थी, तुम
से पहले, वादी-~ए-शौक ने क्या-क्या न दुआ दी है तुम्हें. बहुत हिचक होती है आप
साहेबान के सामने नाचीज-सा कार्यक्रम पेश करते हुए. भरोसा है तो आपकी जर्रानवाजी
का. सहारा है तो आप बड़ों की क्षमा का. हमने कोशिश पूरी की है कि फन का एक दिलकश
गुलदस्ता आपको सौपें आज, इन्द्रधनुष के रंगों में रंगा हुआ. कत्थक है, डिस्को
है, छत्तीसीगढ़ी फोक डांस है, गजल है, भजन है, सभी कुछ है इसमें. फिर भी वही है
कि जो तू कबूल कर ले वह सदा कहाँ से लाऊँ. मेहरबान, माइ फ्रेण्डस, हमने अपना तन
मन धन अपरन करके, दिल-दिमाग और सांसों की दौलत लुटाकर तैयार किया है यह
गुलदस्ता, कबूल करें कि फिर शौक कर रहा है खरीदारी की
तलब,अर्जे-मत:ए-अक्लो-दिलो-जां किय हुए. लेडीज एण्ड जण्टलमेन पेश है पहला आइटम,
होमेज टू गाडेस आफ आर्ट, सरस्वती प्रेयर-या कूदेन्दु तुंषार हार धबला !कुमारी
जया और साथियों की आवाज में,म्यूजिक मनसुख लाल का."
