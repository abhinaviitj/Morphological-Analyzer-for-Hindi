<ळिटेरटुरे><श्होर्ट् श्टोर्य्><शदेन  (षज् शहिट्य आकडमि)><ऊडय् फुर्><९० - ९३><१८००><शदेन   श्श्>

उन्होंने बस स्टॉप पर उतरकर इधर-उधर देखा. अपना सामान उतार कर समीप ही
रख लिया था. अधिक था भी नहीं. एक बेंच पर सारा सामान रखकर उन्होंने
चहलकदमी करनी प्रारम्भ कर दी शायद कोई परिचित चेहरा दिखायी दे जाये. किसी
के `रिसीव' करने आने की तो सम्भावना ही न थी. उन्होंने किसी को अपने यहाँ
आने की सूचना भी तो न दी थी. था भी कौन, जो उन्हें लेने आता.
वे फिर अपने सामान के समीप उसी बेंच पर बैठ गये. देखा, बस पहले तो यहाँ
नहीं रुकती थी. यह बस स्टैण्ड भी तब नहीं था. धूल उड़ती हुई बस चलती थी
और फिर एक झटके के साथ रुक जाती थी. पास ही एक पीपल के पेड़ के समीप भीखा
पानवाले का गल्ला था. उनके देहात के लोग वहीं बैठकर ताश खेला करते थे-शाम
के वक्त. उनमें कुछ उनके बड़ी उम्र के सहपाठी भी होते थे. अपने मनोरंजन
के लिए एक-दूसरे का हालचाल जानने के लिए वे यहीं आकर बैठ जाया करते थे.
यह नियम न जाने कब से चल रहा था और इस नियम में परिवर्तन अथवा संशोधक
होने के भी कोई आसार फिलहाल नज़र न आते थे.
गाँव की पाठशाला में पढ़ने की स्मृतियाँ साकार हो उठीं. तब तक उन्हें बस
में बैठकर कहीं जाने का अवसर भी नहीं मिला था. उनके आगे की कक्षाओं मे से
आने जाने के साथ ही वह विद्यालय क्रमोन्नत होता गया था और वे मैट्रिक
में आ गये थे. तब वहाँ परीक्षा-केन्द्र न था. उन्हें पहली बार बस में
बैठकर परीक्षा देने के लिए शहर जाना पड़ा था. कुछ दिनों के लिए अपना घर
छोड़ना होगा, यह बात उन्हें पीड़ित कर रही थी. १५ दिन बाद जब वे परीक्षा
देकर लौटे थे, अपना देहाती मिट्टी को देखकर उनके आँसू निकल पड़े थे. लगभग
दौड़ते हुए वे अपने घर गये थे.
कुछ देर तक वे अपनी परीक्षा के पर्चे के विषय में बताते रहे पर मन बातों
में नहीं लग रहा था. गोमती बेचैनी से उनके लौटने की प्रतीक्षा कर रही
होगी. वे उसको अपने लौटने के विषय में बताकर न गये थे. जाते वक्त उससे
मिल ही न पाये थे. फिर भी वे जानते थे, गोमती प्रतिदिन उनके लौटने की
प्रतीक्षा करती रही होगी. कई बार किसी-न-किसी बहाने माँ से मिलने आती रही
होगी कि वे लौट आये अथवा नहीं.
शाम के समय वे घूमने का बहाना बनाकर घर से निकल पड़े. माँ से कहकर गये थे
कि दोस्तों से मिलने में देर हो जायेगी, वे घर देर से लौट पायेंगे. वहाँ
से वे सीधे ही गोमती के घर गये. उसकी माँ घर की बैठक में ही मिल गई थी और
वे उससे परीक्षा की बातें इतनी तेज आवाज में कर रहे थे कि गाय को दुहती
हुई गोंमती जान ले कि वे लौट आये हैं. उनकी आवाज को सुनते ही गोंमती उनसे
पहले ही अपने चिर परिचित स्थान पर पहुँच गयी थी, जहाँ वे मिला करते थे.
दोनों ने खूब सारी बातें की थी--परीक्षा की, शहर की, भविष्य की. न जाने
कितने अप्रेषित-पत्र उन्होंने उसे दिखाये थे, फिर भी न जाने कितने प्रश्न
अनुत्तरित रह गये थे, न जाने कितनी भावनाएँ अव्यक्त रह गयी थीं.
उन्हीं छुट्टियों में गोमती उनकी पत्नी बनकर आ गयी थी और छुट्टियाँ पंख
लगाकर उड़ गयी थीं. वे व्यथित मन से शहर चले आये थे--आगे पढ़ाने का
निर्णय उनके पिता ने लिया था. यह निर्णय उन्हें तब दु:खद लगा था. अनुशासन
प्रिय, कर्त्तवय निष्ठ पिता, ममतामयी माँ, स्नेहमयी पत्नी-प्रेमिका और
बचपन के दोस्तों को छोड़ना उन्हें महीनों सालता रहा था.
प्रारम्भ में वे हर छुट्टी को घर चले आते थे. धूल उड़ाती हुई बस जब एक
झटके से पीपल के पेड़ के नीचे रुकती थी तो तीन घण्टे के सफर की थकान कपूर
की तरह उड़ जाती. उनके दोस्त जो उस पेड़ के नीचे बैठकर उनका इन्तजार कर
रहे होते थे दौड़कर आते एवं उनसे लिपट जाते. मानों वे वर्षो बाद किसी
युद्ध से लौटकर सकुशल आये है. अपने मित्रों की बाहों में आना उन्हें
अच्छा लगता था. उनके पसीने में से आती हुई गन्ध उनको बहुत अपनी लगती.
उनसे बहत-सी बातें करने के बाद ही वे घर पहुँच पाते. लौटते समय गोमती का
चेहरा उन्हें शहर में रह-रहकर बेचैन करता था.
धीरे-धीरे पढ़ाई बढ़ती गयी और हर छुट्टी में उनका घर आना भी घटता गया. अब
वे लम्बी छुट्टियों में ही घर आते. गोमती दो बच्चों की माँ बन चुकी थी.
वह उनके साथ रहना चाहती थी. वह चाहती थी कि अब वे कोई नौकरी खोज ले ताकि
जीवनयापन आसानी से हो सके. गाँव में तो इतनी आय होती न थी. खेती थी जो
जब-तब सूखे अथवा साहूकार की नजरों की चपेट में आती रही थी. न जाने कैसे
उनकी पढ़ाई का खर्चा चल रहा था. पिता कुछ करते न थे पर चाहते अवश्य थे कि
वे कोई काम-धन्धा खोज ले. पर आँखे उस समय केवल अपने स्वर्णिम भविष्य को
देख रही थीं.
एम. ए. करने तक वे छुट्टियों में घर अवश्य आते रहे थे पर घर के प्रति
उनका आकर्षण समाप्त प्राय: हो चुका था. गोमती अपनी मुस्कराहट में अपने
दारिद्रय को छिपाये रखती पर लगता था, वह अभिनय कर रही है, बनावटी जिन्दगी
जी रही है. उसकी मुस्कराहट में उसका दर्द इन्हें दिखाई दे जाता था. बच्चे
चार-पाँच वर्ष के हो चले थे. उनकी शिक्षा का समुचित प्रबन्ध भी अब हो
जाना चाहिये था. गोमती बहुत पढ़ी-लिखी न होकर भी इस ओर पर्याप्त सचेत थी.
अध्ययन समाप्त करने के बाद नौकरी मिलने तक का लम्बा समय उन्हें घर पर
बिताना पड़ा था. गोमती का दर्द और अधिक गहराया हुआ लगता था. खेत से काम
करके लौटती हुई गोमती उन्हें बेहद आकर्षक जान पड़ती, पर रात में उसकी
उंगलियों का खुरदरापन उनका मन कसैला कर देता.
कभी-कभी वे खेत तक हो आते. काम वे न कर पाते. अभ्यस्त न थे. कोशिश करते
भी तो थकान लगने लगती. इसी बीच उन्हें अच्छी-सी नौकरी मिल गयी और वे गाँव
छोड़कर बड़े से शहर में चले आये. कई बार मन में आता कि गोमती को बुला
लें. बच्चों की को अच्छे स्कूल में दाखिल करवा दें एवं व्यवस्थित जिन्दगी
जीने लगें. पर गोमती के यहां चले आने से माँ और बाबूजी के अकेले पड़ जाने
का अन्देशा रहता और वे बुला न पाते. हाँ, अपने वेतन का एक हिस्सा वे
नियमित रूप से गाँव भेजने लगे थे. वहाँ जाकर मिल भी आते.
मित्रों के घर किसी पार्टी में जाते समय उनका मन कसक उठता. काश! उनकी
पत्नी भी आधुनिक होती, पार्टियों में जा पाती. ग्रामीण युवती गोमती के
प्रति उनकी मन वितृष्णा से भर उठता और अब उसको शहर बुलाने का विचार
बिल्कुल बेमानी लगता. आकर भी क्या करेगी? लहँगा दुपट्टा पहनने वाली युवती
को अपने मित्रों से कैसे मिलवाएँगे? बच्चे भी उसी देहाती स्कूल में पढ़
ही सकते है. आखिर वे भी तो उसी स्कूल में पढ़ें हैं कि नहीं.
उनके मित्र उन्हें अविवाहित समझते, विवाह करने के लिए दबाव डालते और उनके
सामने कोई न कोई प्रस्ताव रखते. कुछ समय वे पसोपेश में रहे. फिर अपने
मित्र की बहिन से विवाह कर लिया, साधारण विवाह. केवल उनके मित्र सम्मिलित
हुए. गोमती को पता भी न लगा. रुचि भी न जान पायी कि वे पहले से विवाहित
हैं. वे गोमती को पैसा भेजते रहे, फिर समय पर भेजने का क्रम टूटा. वे
कभी-कभी `टूर' का बहाना बनाकर चले जाते पर व्यस्त होने का बहाना कर शीघ्र
लौट आते. मन में आशंका बनी रहती कहीं गोमती जान न ले, कहीं रुचि जान न
ले. लेकिन गोमती जान चुकी थी और उसके बाद वे भी गाँव नहीं गये.
आज तीस वर्ष बाद वे अपने गाँव लौटे थे. रुचि का दो वर्ष पूर्व देहान्त हो
चुका था. तब उनका पुत्र विज्ञान में शोध कर रहा था. शोध पूर्ण होते ही
उसको विदेश में नौकरी मिल गयी थी. उन्हें उम्मीद थी, वह लौटकर आयोग अथवा
उनको बुला लेगा. वे उसके साथ विदेश में भी आसानी से रह लेंगे. वे सोचते
रहे. पर पिछले महीने उसने वहीं विवाह कर लिया. पत्र द्वारा सूचित किया
था. यह भी लिखा था कि वह वहीं बसना चाहता है. पर उसने उन्हें बुलाने के
विषय में एक शब्द भी न लिखा था.
एक माह सोचने के बाद उन्होंने गाँव लौटने का निर्णय लिया था-और आज लौट
आये थे. घण्टे भर तक बस स्टैण्ड की बेंच पर बैठे रहे. अपने बच्चों को तो
वे पहचान भी न सकेंगे. तब बड़ा लड़का १० वर्ष के लगभग था. अब वह ४० वर्ष
का हो चुका होगा. वह भी उन्हें नहीं पहचानेगा. वे उठे, सोचा स्वयं ही घर
तक चल दें. गोमती अवश्य पहचान लेगी. गोमती के नाम ने उन्हें वृद्धावस्था
में भी रोमांचित कर दिया.
सबसे पहले उन्होंने भीखा पानवाले की दुकान खोजनी चाही. उसका कायाकल्प हो
चुका था. भीखा के स्थान पर कोई और बैठा था. शायद उसका पुत्र होगा. अजनबी
की भाँति उन्होंने उससे अपने बड़े पुत्र के विषय में पूछा. बताया गया कि
वह गाँव छोड़ चुका है. अपनी माँ की मौत के बाद वह गाँव लौटा ही नहीं.
गोमती की मृत्यु की सूचना ने उन्हें आघात पहुँचाया. फिर भी, अपने मकान को
देखने का मोह उन्हें वहाँ तक खींच लाया. घर का आधा भाग पक्का बनवाया जा
चुका था वे कुछ देर उस मकान के समीप खड़े रहे. शायद छोटा पुत्र बाहर आया
एक अजनबी को घर के बाहर खड़ा देखकर पूछा, "किसे पूछते हैं?"
"किसी को नहीं."
"अजनबी हैं? कहां जाना है?"
"बस स्टैण्ड. किसी से मिलने आया था, वह मिला नहीं."
"अच्छा."
और वह युवक फिर अपने घर के अन्दर चला गया. वे लड़खड़ाते कदमों से बस
स्टैण्ड आये. पता लगाया-उनके शहर के लिए बस सुबह मिलेगी. वे उसी बेंच पर
लेट गये. अभी रात शेष थी.
