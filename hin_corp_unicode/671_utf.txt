<लिटेरटुरे><णोवेल्><शह्नि भ्हिस्ह्म><भसन्टि><१९८०><षज्कमल् फ्रकस्हन्><ढेल्हि><६४-६९><२०२०><शह्नि भ्.,बसन्टि,नो>

+ अकेला मूलराज ही था जो पंचायत की बैठक में अभी भी सिर पर पग्गड़ बाँधकर बैठता
था. यों अब पंचायत किसी नुचे-खुचे, फटे-पुराने चिथड़े-सी रह गयी थी.
बस्ती टूटने के बाद शहर से पाँच मील दूर जिस सपाट बीहड़ मैदान में लोगो को
लारियों पर भरकर लाया गया था,उनमें से आधे से ज्यादा लोग यहाँ से जा चुके थे,
और दिल्ली के विभिन्न भागों में अपना सिर छिपा पाने के लिए, कहीं-न-कहीं टिक
गये थे. कुछ थे, औरतें और मर्द, जो पौ फटते ही काम पर निकल जाते थे. यहाँ से
लगभग दो फर्लाग दूर बड़ी सड़क पड़ती थी और पौ फटते ही निकल जाओ तो बस या टैम्पो
मिल जाता था. फर्लाग-भर की दूरी पर पानी का नल था, वहीं से सभी लोग घड़े
भर-भरकर लाते, नल पर रोज धक्का-मुक्की, लड़ाई-झगड़ा होता था. मैदान में ले-देकर
दो पेड़ थे, एक नीम का अच्छा घना पेड़ था, जिसके नीचे दिन-भर बस्ती की बूढ़ी
औरतें और मर्द और बच्चे पड़े रहते थे. दूसरा एक टेड़ा-मेढ़ा-सा पेड़, मैदान के
दूसरे छोर पर, बड़ी सड़क की ओर जानेवाली पगडण्डी पर पड़ता था. रात को घर लौटने
पर तो उसे देखकर ही डर लगता था, और अपशगुन का भास होता था. दिन को धरती तपती
थी,धूल के बवण्डर उड़ते थे और रात को जैसे भूत नाचते थे. फिर भी बस्तीवाले
निठल्ले नहीं बैठे थे. मिट्टी-गारा, ईट-पत्थर जो मिला उससे छोटी-मोटी आठ-दस
कोठरियाँ उन्होने यहाँ भी उसार ली थीं. उन्हीं के सामने इनके अधनंगे बच्चे
खेलते, औरते,चूल्हे जलातीं, वहीं मैदान में दिशा-हाजत होती. किसी ने टाट, तो
किसी ने लड़की की खपचियाँ जोड़-जोड़कर पर्दा कर लिया था. और तो और, यहाँ पर दो
ब्याह भी हो चुके थे. काम पर से लौटती हुई मजूरनें अक्सर गाती हुई ही मैदान पार
करती थीं. और तपती लू में, नीम के पेड़ के नीचे बैठा बोधराज का बूढ़ा बाप, सन
बटता हुआ अक्सर पेड़ की ओर देखकर यही कहता था: किसी साधु महाराज का लगाया पेड़
है. जो हम पर अपनी ठण्डी छांह कर रहा है.
अँधेरा उतर रहा था, पंचायत में सात-आठ आदमी आये थे. पंचायत के चौधरियों में अब अकेला
मूलराज ही पीछे रह गया था, और सच पूछो तो उसका भी अब पग्गड़ ही पग्गड़ रह गया था.
हीरा जो पहले बहुत नुक्ते निकाला करता था,अब बस्ती ही छोड़ गया था,और अजमेरी गेट
में किसी रंग-रोगन बेचनेवाले के यहाँ नौकरी करने लगा था और ग्राहकों को रंग के
डिब्बे उठा-उठाकर देता था. पंचायत के अन्य दो-एक चौधरियों में से भी कभी कोई आकर
बैठता, कभी नहीं बैठता था.
मूलराज ने बात चलायी, "हम साहब से मिल आये हैं. उन्होंने जमीन का नक्शा दिखा
दिया है. साहब कहता था सभी को नौ-नौ गज़ जमीन देंगे."
"यह तो पिछले चार महीने से सुन रहे हैं."
"सुनो-सुनो बोधराज, पहले बात सुनते हैं, फिर मुहँ खोलते हैं. तुम सुने बिना ही
अपनी हाँकने लगते हो."
"सुनाओ, सुनाओ, क्या सुनाते हो."
बोधराज पहले से ही बिफरा बैठा था. अभी-अभी काम पर से लौटा था और लौटने पर पता
चला था कि बच्चे तो ताप चढ़ा हुआ है. कुछ देर तक बच्चे का माथा सहलाते रहने के
बाद सूखे मुँह यहाँ चला आया था. सिर पर रखी काली टोपी और नीचे झुलसा हुआ काला
चेहरा, दोनों पर सफेदी के छीटे पड़े थे. बीड़ी फूँकते-फूंकते बात करता तो दायीं
आँख बार-बार झपक-झपक जाती थी. .
"साहब बोला कि जमीन का नक्शा तैयार हो गया है. अब पास होने की देर है कि इधर
काम शुरू हो जायेगा"
"कौन-सा काम ?"
"बस्ती उसारने सा काम, और कौन-सा काम ? सब को नौ-नौ गज जमीन मिलेगी."
"यह तो तुम हर बार कहते हो." हाथ की हथेली पर जर्दा, चूना रगड़ता हुआ मतीराम
बोला, जो पैरों के बल बैठा, बोधराज की ही तरह विश्वास खो बैठा था.
"पहले नक्शा बनता है या नहीं ? तुम तो खुद राज-मिस्त्री हो."
"अब किस चीज का नक्शा बना है ?"
"बस्ती का नक्शा, और किस चीज का ? कहाँ सड़कें बनेगी, कहाँ कोठरियाँ खड़ी
होंगी."
इस पर बोधराज उठ खड़ा हुआ.
" इधर भनचोद पानी को ठौर नहीं, न घर न बाहर, उधर यह सड़कें बना रहा है."
"बैठो-बैठो, बोधराज, उठ क्यों खड़े हुए हो ?"
'अरे छोड़ो, जब बनेगा देख लेंगे.'
"सुबह भनचोद सात बजे निकलते हैं, साइकल पर पैडल मार-मारकर भन-~चोद, सात मील दूर
काम को जाते हैं, अब थके-माँदे लौटे हैं तो इसकी लन-~तरानियाँ सुनो. नक्शा पास
हो रहा है, सड़क बन रही है."
और वह झींकता-बड़बड़ाता कोठरियों के झुरमुट की ओर जाने लगा.
"रुको-रुको, जा कहाँ रहे हो. बैठो."
"तुम बैठो, तुम सुनो, हमें नहीं सुनना है." बोधराज ने झल्लाकर कहा, पर फिर दो
कदम जाकर पलटकर खड़ा हो गया, "इससे यह नहीं कहा गया कि चलो साहिब, हमारे साथ
चलो, और चलकर अपनी आँखों से देखो कि हम कैसे जी रहे हैं. यह तो इससे बोला
नहीं गया, उल्टा सरकार की सफाई देने लगा है. नक्शा बन गया है."
इस पर मूलराज बिगड़ उठा, "हम आगे से कचहरी नहीं जायेंगे. जिसे जाना हो जाये.
बोधराज को भेजो."
"बैठो, बैठो, बोधराज, इधर आओ, लौट आओ."
इस पर बोधराज वहीं खड़े-खड़े बोला, "क्या कर लिया पंचायत ने ? उधर बस्ती टूटी,
क्या किया पंचायत ने ? तब भी छः छः चक्कर लगाता था मूलराज. और अब क्या कर लेगी ?
जब सरकार की मर्जी होगी करेगी, तुम और हम कुछ नहीं कर सकते."
इस पर मतीराम उसे समझाता हुआ बोला, "यह तो हम भी जानते हैं कि कुछ नहीं कर
सकते. पर मिल बैठते तो हैं, अपने-अपने सुख-दु:ख की बात तो करते है. आ, बैठ
जा."
बोधराज लौट आया, पर फिर भी बड़बड़ाता रहा, "क्या करेगी पंचायत ?" उसने कहा और
हाथ चमकाते हुए बोला, "रामू की बेटी भाग गयी थी ड्राइवर के साथ. क्या कर लिया
पंचायत ने ?"
"बैठ जा, बैठ जा." मतीराम उसे बैठाने की कोशिश कर रहा था.
"लौट आयी या नहीं लौट आयी ? अब फिर अपने घरवाले के पास तो आ गयी है." मूलराज
ने सफाई देते हुए कहा.
"इसमें पंचायत ने क्या किया ? वह अपने आप लौट आयी. तुम्हारे किये क्या हुआ ?"
फिर जमीन पर बैठते हुए मूलराज को सम्बोधन करके बोला,
"मूलराज, अब यह पग्गड़-वग्गड़ उतार दे. अब तेरी पंचायत नहीं चलेगी."
"अरे बैठो, बैठो, पंचायत को सिर्फ इसीलिए तो नहीं बुलाया है. और भी बहुत-सी
बातें हैं करने को. तुम तो सारा वक्त घोड़े पर चढ़े रहते हो."
" बोलो. "
"चलो आगे मूलराज, यह बात तो होती रहेगी."
इस पर मूलराज ने फिर से पग्गड़ सीधा किया और बोला, "रामदयाल ? बोलो भाई, किधर है रामदयाल ?"
"यह रहा."
"अब कहो अपनी बात."
"इसे अब क्या कहना है ? मामला साफ हो गया. इसकी घरवाली लौट आयी है." मतीराम बीच
में बोला.
"लौट आयी है तो फिर भी तो भाग सकती है." रामदयाल तुनककर बोला.
"किधर है राधा, तेरी घरवाली ? बुलाओ उसे."
"वह नहीं आयेगी." मतीराम ने जोड़ा
"सरम के मारे नहीं आती है या कोई और बात है ?"
"इसी से पूछो. सामने बैठा है." मतीराम ने रामदयाल की ओर इशारा करते हुए कहा.
"तू क्या चाहता है, रामदयाल ?" मूलराज ने पूछा.
"मैं कहता हूँ उसे डण्ड मिले."
"उसका घर से निकलना बन्द कर दो. बस्ती के बाहर नहीं जाये."
इस पर मतीराम हँसकर बोला, "यहाँ बस्ती कहाँ है जो बाहर नहीं जाय ? यहाँ तो
मैदान ही मैदान है. पानी भरने नहीं जायेगी ? दिशा-हाजत के लिए नहीं जायेगी ?
बाहर नहीं जाय ? यहाँ बाहर कौन-सा है और अन्दर कौन-सा है ? और घर पर बैठेगी तो
दो पैसे जो चौका-बर्तन से कमाती है वह भी नहीं कमायेगी."
"उसका रमेश नगर में जाना बन्द कर दो."
"हाँ, यह डण्ड लगा दो कि रमेश नगर नहीं जाये. यह तो कुछ बात हुई." मूलराज बोला.
इसपर मतीराम फिर हँस दिया, "वह रमेश नगर नहीं जायेगी तो वह छोरा इधर नहीं आ
सकता ? किसी और से आँख नहीं लड़ा सकती ? तू असल बात पर आ, रामदयाल. तू उसे
पीटना छोड़ दे, वह कहीं नहीं जायेगी."
"वह काम ही ऐसे करे तो पीटूँ नहीं ?" रामदायाल ने तनिक खिसियाते हुए कहा.
"अरे, पीटता था तभी भाग गयी थी. अब पीटेगा तो फिर भाग जायेगी."
बात यहाँ आकर सहसा अटक गयी. कुछ लोग रामदयाल को समझाने लगे कि घरवाली को पीटना
छोड़ दे. कुछ और थे जो दामदयाल का पक्ष लेने लगे कि घरवाली की पिटाई करना क्या
बुरा है, सभी करते हैं. पराचीन से चली आयी है कि औरत सीधे रास्ते पर चलेगी ही
तब, जब उसे डण्डे का भय होगा. कुछ लोगों ने कहा, राधा को बुलाओ, पचांयत में
औरत-मर्द सब अपनी बात कहते हैं. उसे भी जो कुछ कहना है, आकर कह ले. एक आदमी राधा
को बुलाने भी गया. पर वह नहीं आयी. पंचायत के सदस्य इस मामले से उलझ ही रहे थे
कि सांयकाल के झूटपुटे में मैदान की ओर से कोई आदमी आता दिखायी दिया. टेढ़ा
चलता हुआ धीरे-धीरे बढ़ता आ रहा था.
बुलाकी था . वही अँगरखा पहने, झूमता, लँगड़ाता, लाठी पटपटाता चला आ रहा था.
उसे पहचानते ही मतीराम हँसकर बोला, " बुलाकीराम है. जोधपुर के दरवार से सीधा
चला आ रहा है ."
बुलाकीराम के आ जाने से वातावरण का तनाव सहसा शिथिल पड़ गया. लोग हँसने,
बतियाने लगे.
"आओ बुलाकी, आओ." मूलराज ने उसका स्वागत करते हुये कहा.
बुलाकी स्वयं इस बस्ती में नहीं रहता था. उसने रूप नगर को जाने वाली सड़क के
किनारे एक खोखा किराये पर ले रखा था. वहाँ, पीछे, मजदूरों की एक बस्ती थी
जिसमें कुछेक घर राजपूतों के भी थे. वहीं पर उसने कप़्अड़े सीने का अपना धन्धा
फिर से शुरू कर दिया था.
"कैसे आना हुआ बुलाकी ?" मूलराज ने पूछा.
"आज पंचायत बैठेगी, मुझे पता चला, मैं अपनी फरयाद लेकर आया हूँ."
बुलाकी के कण्ठ से गक-गक का शब्द निकला और वह हाथ झटककर बोला, "चौधरी नौ सौ
रूपये हमसे झाड़कर ले गया. "
"किस बात के ? अपनी बेटी का ब्याह मेरे संग करने के. और किस बात के ?"
"यह तो बड़ा जुल्म है बुलाकी !" मतीराम ने सिर हिलाकर हमदर्दी जताते हुए कहा.
"तेरा ही जिगरा है जो अभी तक चुप है, बुलाकी ." रामदयाल भी बीच में शामिल हो
गया.
सभी जानते थे कि न यह बुलाकी का पहला ब्याह है, और न ही पहली बार उससे रूपये
झाड़ लिये गये हैं.
अपनी तारीफ सुनकर बुलाकी हुमककर बोला, "जिगरा नहीं तो क्या ! तीन बार उसने
ब्याह रचाया, तीनों बार हमें धोखा दिया. अब हम ही चुप हैं, नहीं कोई और होता,
हथकड़ी लगवा देता."
"सच है, सच है." मतीराम ने सिर हिलाकर कहा और बगल में बैठे रामदयाल की ओर
कनखियों से देखकर मुस्कराने लगा.
"तभी से बुलाकी ने दूल्हे का अँगरखा नहीं उतारा. क्या मालूम कब ब्याह का मुहूरत
निकल आये."
"अब अँगरखा जो पहना है बुलाकीराम, तो इसे तभी उतारना जब बहू घर आ जायेगी." किसी
ने हँसकर कहा.
"सच्चा राजपूत है बुलाकी. राजपूतों की आन निभाइयों बुलाकीराम, हम सब तुम्हारे
साथ हैं."
बुलाकीराम को सुनकर बड़ा सन्तोष हुआ. अपने अपने ही होते हैं. उसके अन्दर की बात
समझ लेते हैं, उसके गुण पहचानते हैं. बुलाकी ने सचमुच मन ही मन शपथ ले रखी थी
कि तभी अपना यह अँगरखा उतारूँगा जब बसन्ती घर पर आ जायेगी.
टूटती पंचायत फिर से जमने लगी. और तो और, गुस्सैल बोधराज, जो कुछ ही देर पहले
मूलराज के साथ उलझ रहा था, इसमें रस लेने लगा. किसी ने कहा, "बुलाओ हीरा को,
अपनी कोठरी में घुसा बैठा है, इधर बड़े-बड़े मामले रुके हुए हैं."
इस पर बोधराज की बगल में बैठे गणेशे ने हाँक लगायी, "सब लोग आओ ! बुलाकीराम आये
हैं. मर्द-औरत सभी चले आओ."
फिर मतीराम ने बड़े सोच-विचार का अभिनय करते हुए, जमीन पर से एक कंकड़ उठाया और
जमीन पर ही लकीर खींचते हुए कहा, "बात साफ है. बुलाकी की इज्ज़त हम सबकी इज्जत
है."
इस पर पग्गड बाँधे बैठा मूलराज बोला, "पर बुलाकीराम से पूछो, तीन बार चौधरी इसे
चकमा दे गाया, इसने हमें बताया क्यों नहीं ?"
"ठीक कहते हो, हमें खबर क्यों नहीं की ? नहीं तो इस वक्त तक बुलाकी की बहू का
पैर भारी होता."
खो-खो करके कुछ लोग हँस दिये.
"इससे यह भी पूछो, तीन-तीन बार इसने ब्याह रचाया, इसने हमें बुलाया तक नहीं.
खिलाना-पिलाना तो समधियों ने था. तू हमें साथ तो ले चलता."
बुलाकी को बहुत दिन बाद आत्मीयता का अनुभव हो रहा था. आमतौर पर जो कोई उसे मिलता
था, मसखरी ही करता था, पर यहाँ पहली बार उसे लगा जैसे इन लोगों की बातों में
आत्मीयता झलक रही है. इन लोगों ने उसके दर्द को महसूस किया है. अपने ही लोग
उलाहना देते हैं कि उन्हें ब्याह पर नहीं बुलाया. अँधेरा बढ़ जाने से लोगों के
चेहरे नजर नहीं आ रहे थे, उनके चेहरे का भाव वह नहीं देख सकता था. लेकिन उनकी आवाज
में सचमुच उसे आत्मी-~यता की गूँज सुनायी पड़ रही थी.
