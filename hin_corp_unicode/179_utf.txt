<ञिने आर्ट्स्><ढ्रतिन्ग्><फन्डय्, शन्ड्ह्य><घुप्टकलिन् भउड्ह् छ्हिट्रकल><१९९१><फरिमल् फुब्लिचटिओन्स्><ढेल्हि><७२-७७><२००८><फन्डेय्, श्-घुप्ट्कलिन् भउड्ह् छ्हिट्रकल-ढ्ष्-औ>

थेरवाद व्यक्तिगत मोक्ष को प्रमुखता देता रहा किन्तु महायान में
धीरे-धीरे तंत्र-मंत्र व पूजा अर्चना आदि भी सम्मिलित किये गये. अत:
महायान में जीवमात्र की मुक्ति, बोधिसत्व, बुद्ध-शक्तियां और साकारपूजा
में विश्वाश किया जाने लगा. अपनी विशाल भावना के कारण महायान भारत के
अतिरिक्त मध्य-एशिया और अन्य कई भागों में धर्म, संस्कृति और कला के रूप
में प्रचारित-प्रसारित हुआ किन्तु हीनयान का प्रसार अपनी संकुचित
विचारधारा के कारण भारत की सीमा के पार अधिक नहीं हो सका. महायान के
विकास के पूर्व ही बोधिसत्व की कल्पना की जाती रहीं किन्तु महायान के
अन्तर्गत पारिमिताओं की कल्पना की गई. उच्च-विचारकों और गुणों के रूप में
छ: पारिमिताओं को मान्यता दी गई. इन पारिमिताओं का अपने जीवन में
पूर्णतया समावेश करने वाला ही बोधिसत्व कहलाया. इसी प्रकार बोधिसत्व की
जातक-कथाओं का संकलन विश्व का विशाल कथासंग्रह माना गया है. इनमें बुद्ध
के पूर्व जन्म के कथानक उल्लेखित हैं. जातक कथा का प्रमुख पात्र बोधिसत्व
कहलाया. इनका वर्णन त्रिपिटक में भी किया गया है.
उल्लेखनीय है कि बुद्धों की परम्परा में गौतम बुद्ध के पूर्व छ: बुद्ध और
माने गये हैं, किन्तु कालान्तर में चौबीस पूर्व बुद्धों की मान्यता अधिक
दृढ़ हुई. हीनयान के अनुसार बुद्ध ब्रह्म लोक के देवताओं से भी ऊँचे माने
गये किन्तु महायान में बुद्ध को ब्रह्म के समान स्थान दिया गया एवं मानवी
के रूप में ध्यानी बुद्ध की कल्पना की गई, साथ ही यह धारणा प्रबल हुई कि
मानवी अथवा मानुषी बुद्ध सामान्य मनुष्य की तरह पृथ्वी पर जन्म लेकर
लोक-कल्याण आदि कार्य समाप्त कर जन-सामान्य की ही तरह निर्वाण (मृत्यु)
प्राप्त करते हैं.
इसी प्रकार बौद्ध धर्मानुसार पांच बार सृष्टि के परिवर्तन की कल्पना
प्रबल है, जिसमें प्रत्येक सृष्टि रचना में अलग-अलग बोधिसत्व की कल्पना
भी निहित है. इनके अतिरिक्त महायान के अन्तर्गत कदाचित वैष्णव धर्म के
प्रभाव से अन्य बौद्ध देवी-देवताओं की भी कल्पना की गई.
बुद्ध को धार्मिक दार्शनिकता और कला में समावेश :
बुद्ध की दार्शनिकता को हीनयान मतावलम्बियों ने अपना प्रमुख ध्येय बनाया.
भारतीय परम्परा के विपरीत बुद्ध अनीश्वरवादी थे, जिसके अन्तर्गत
उन्होंने कभी भी ईश्वर की सत्ता तथा उसकी भक्ति एवं प्रार्थना से मुक्ति
की चर्चा नहीं की. बुद्ध ने कभी भी आत्मा की अमरता में विश्वास नहीं
किया. उनके अनुसार शरीर का प्रत्येक हिस्सा नश्वर है. बुद्ध का प्रमुख
दार्शनिक तत्व था--"सब कुछ आत्मा रहित है", वे अनात्मवाद को मानने वाले
थे अत: उन्होंने कर्म और फल द्वारा ही संसार-~संचालन को महत्त्व दिया.
आत्मा की नश्वरता के अतिरिक्त बुद्ध ने क्षणिकवाद और दु:खवाद में
विश्वास करते हुए सम्पूर्ण संसार को दु:खमय एवं प्रत्येक क्षण
परिवर्तनशील माना. इसी प्रकार जन्म, मृत्यु, रोग, अप्रिय का संयोग, प्रिय
का वियोग, इच्छा की आपूर्ति प्रत्येक जीव मात्र के दु:ख का कारण एवं
संसार में प्रत्येक की अस्थायित्व की भावना के कारण बुद्ध के निर्वाण को
अधिक महत्वपूर्ण माना.
उपरोक्त दार्शनिक विचारधारा ने यद्यपि बौद्ध-धर्म को समृद्ध बनाया किन्तु
इससे चित्रकला को अधिक लाभ नहीं पहुँच सका. हीनयान की स्तूप, बोधिवृक्ष
आदि की प्रतीकात्मक कल्पना चित्रकला में गुप्तकाल के पूर्व ही चित्रित की
गई. इसी प्रकार विभिन्न कला-केन्द्रों में स्तूप और बोधिवृक्ष द्वारा
बुद्ध की उपस्थिति का प्रतीक एवं सिंहासन, छत्र आदि विभिन्न प्रतीकों का
शिल्पांकन किया गया. अजंता में इनसें संबंधित अल्पसंख्यक चित्र हैं. ये
चित्र स्थूल रूप में सिर्फ बुद्ध की उपस्थिति का संकेत करते हैं, किन्तु
इनमें बुद्ध के महान आदर्श-भावों को नहीं देखा जा सकता. बुद्ध की
विचारधारा के चार आर्य सत्य, बुद्ध के अष्टांगिक मार्ग, जिसके सम्यक शब्द
में उचित कार्य की भावना समाहित है, जो इन चित्रों में नहीं ढूंढे जा
सकते. इनके अतिरिक्त बुद्ध के दस शील की विचारधारा भी इन प्रतीकों में
समाहित नहीं है. इनके विपरीत जातक कथाओं के चित्रांकन में उपर्युक्त सभी
आदर्श समाहित हैं. ये कथाचित्र रुचिकर होने के साथ ही जीवन जीने की आदर्श
प्रेरणा भी देते हैं.
हीनयान विचारधारा से प्रभावित होकर भारत में महत्वपूर्ण स्तूप निर्मित
हुए, किन्तु गुप्तकाल में महायान-सम्प्रदाय का प्रभाव अधिक रहा जिसके
फलस्वरूप ही बुद्ध की विभिन्न मुद्राओं में प्रतिमा तथा चित्र बनाये गये.
अजंता में बौद्ध-कला का अग्रिम कार्यकाल सातवाहन काल में दूसरी शती.
ई.पू. से दूसरी शती. तक रहा. इस काल में थेरवादियों के प्रतीक चिन्ह
कलाकारों की कल्पनाशील रंग-रेखाओं से अछूते नहीं रह सके. यद्यपि उन्होंने
बहुत अधिक चित्रांकन नहीं किया, किन्तु ये अल्पसंख्यक चित्र ही उस काल
में बौद्ध धर्म की लोकप्रियता दर्शाने में सक्षम हैं. अजंता की चैत्य
गुफाएं सं. ९ और १० इन चित्रों में समृद्ध हैं, इन चित्रों का संक्षिप्त
विवरण आगे किया गया है.
हीनयान कला में बौद्ध प्रतीक
बुद्ध की प्रतिमा निर्माण के पूर्व थेरवादी एवं कला-उपासक, उन प्रतीकों
को खोजने में तत्पर हुए जिनकी वे पूजा-उपासना करें तथा कला में स्थान दे
सकें. सदियों के अंतराल में जन-सामान्य की बौद्ध धर्म के शून्यवाद में
रुचि कम होने लगी, ऐसी स्थिति में अन्य प्रतीकों को खोजना अधिक आवश्यक हो
गया. अत: विद्वानों एवं कला-उपासकों ने बुद्ध के आदर्श जीवन की प्रमुख
घटनाओं से संबंधित प्रमुख वस्तुओं को ही प्रतीक स्वरूप मान लिया. ये सभी
प्रतीक बुद्ध प्रतीम निर्माण के काल तक पूर्ण रूप से कला-जगत में सशक्त
स्थान बनाने में सफल रहे. बुद्ध के जीवन की प्रमुख घटनाओं से संबंधित ये
प्रतीक निम्न हैं :-
१. श्वेत हस्ति (जन्म प्रतीक):
ऐसी मान्यता है कि बोधिसत्व के जन्म से पूर्व उनकी माता मायादेवी को
स्वप्न में श्वेत हस्ति दिखाई दिया, जिसने उनके उदर में प्रवेश किया. यह
सम्पूर्ण घटनाक्रम अजंता की गुफाओं में चित्रित है.
२. पद्य (जन्म प्रतीक):
ऐसा कहा जाता है कि बोधिसत्व ने जन्म के तुरन्त बाद ही सात पद्यों पर सात
पग रखे थे. संभवत: यह सातों पद्य सप्तलोक के प्रतीक है. यह भी अजंता गुफा
में चित्रित है.
३. अश्व (महाभिनिष्क्रमण):
यह घटना बोधिसत्व द्वारा सत्य की खोज में गृह-त्याग के समय से संबंधित
है. बौद्ध धर्मानुसार उस समय बाधिसत्व अश्व पर सवार थे तथा उनके ऊपर
छत्र भी था. अत: हीनयान कला में महाभि-~निष्क्रमण की घटना दर्शाने हेतु
से छत्र से सुसज्जित अश्व दिखाया गया.
४. बोधिवृक्ष (बुद्धत्व के प्रतीक):
उल्लेखनीय है कि बोधिसत्व ने गया (बिहार) में बोधिवृक्ष की छाया में तप
करके बुद्धत्व प्राप्त किया था. कालान्तर में बोधिवृक्ष ध्वज, माला आदि
से अलंकृत किया जाने लगा.
इनके अतिरित वज्रासन (संबोधि प्रतीक) गंधकुटी, त्रिरत्न, स्तूप
(महापरिनिर्वाण) दिआ प्रतीक चिन्ह महत्त्वपूर्ण है. अजंता के
सातवाहनकालीन चित्रों में स्तूप, बोधिवृक्ष आदि प्रतीक चिन्ह द्रष्टव्य
है.
प्रतीकात्मक चित्र
आरंभ से ही भारतीय कला का सबसे सशक्त एवं महत्वपूर्ण पक्ष धार्मिक विषय
ही रहा है. इनमें बौद्ध-धर्म से संबंधित गुप्तकालीन कला मूर्तिकला एवं
चित्रकला के इतिहास में स्वर्णिम पृष्ठ के रूप में उभरी. बौद्ध कला का
अग्रिम कार्य व कलाकारों की कल्पनाशील रंग रेखाओं का आधार हीनयान
बिचारधारा थी. यद्यपि इस प्रकार के प्रतीकात्मक आधार ग्रहण चित्र अधिक
नहीं बनाये गये किन्तु ये अल्पसंख्यक चित्र ही तत्कालीन बौद्ध धर्म की
लोकप्रियता को दर्शाने में सक्षम है. अजंता की सातवाहन काल में निर्मित
गुफा सं.९ में दो परतों में चित्र उपलब्ध हैं. संभवत: पहला चित्रांकन
दूसरी शती. ई. पूर्व का है एवं दूसरी परत में चित्रांकन ५ वीं. शती. ई.
का है. इस गुफा में स्तूप शिल्प में काटा गया है एवं भित्तियों पर
चित्रांकन किया गया है. यहां गुफा भित्ति पर स्तूप-पूजा का दृश्य अंकित
है. यह स्पष्ट रूप से नहीं कहा जा सकता कि यह चित्र किस घटना से संबंधित
है, किन्तु यह दृश्य प्राचीन काल में राजाओं तथा उच्चवर्गीय जनसमुदाय का
बौद्ध धर्म के प्रति विश्वास का प्रतिमान प्रतीत होता है. चित्र में
अंकित पुरूषाकृतियाँ पगड़ी तथा अन्यान्य आभूषण धारण किये हैं, जिन पर
पूर्व की शिल्पकला का पूर्ण प्रभाव स्पष्ट द्रष्टव्य है. स्तूप को बुद्ध
का पूँजीभूत और धनाभूत रूप में स्वीकार किया जाता है. इस चित्र में स्तूप
११ छात्रों से सुशोभित हैं, जिनमें सबसे ऊपरी मध्य वाला छत्र अन्य सभी से
अपेक्षाकृत बड़ा है. एक छत्र धर्मचक्र का प्रतीक होता है. यह प्रभामण्डल
वाली बुद्ध प्रतिमा पर प्रदर्शित किया जाता है. इसी प्रकार तीन छत्र
त्रिभुवन, सात-सप्तलोक और चौदह छत्र चतुर्दश भुवन के प्रतीक माने जाते
हैं. यहां पर चित्रित ११ छत्रों का प्रतीक भाव स्पष्ट नहीं होता.
 चित्र में स्तूप के दोनों ओर चित्रित प्रवेश द्वारों में दाहिना द्वार
 सांची के तोरण-द्वार के सदृश है. बायें ओर के प्रवेश द्वार पर पुरुषों
 का दल चित्रित है. पुरुषाकृतियों के देहांकन में भारीपन दिखाई देता है
 एवं आभूषणों में गुप्तकालीन कला की तरह बारीकी नहीं है. कुछ पुरुष कानों
 में मोटे आभूषण पहने हैं जिससे कानों के छेद बहुत बड़े हो गये हैं. आज
 भी कुछ जनजातियों में इस प्रकार के कर्णाभूषण पहने जाते हैं. स्तूप के
 पास ही, दाहिनी ओर कुछ आकृतियों के अवशेष द्रष्टव्य हैं. याजदानी ने
 यहां चित्रित गायन-वादन मण्डली का वर्णन किया है. इनके आगे तोरण-द्वार
 चित्रित है एवं द्वार के बाहर पीपल एवं अन्य फलदार वृक्ष भी हैं. इनके
 समीप ही वास्तु-अंकन एवं वृक्षों का चित्रण है, आगे दो पुरुष चित्रित
 हैं जो पूर्वाकित भवनों से अधिक ऊँचे हैं. इसके पश्चात सम्भवत:
 बोधिवृक्ष चित्रित था जो पूर्ण स्पष्ट नहीं है. समीप ही भारी पगड़ियां
 एवं आभूषण युक्त पुरुष विभिन्न मुद्राओं में खड़े हैं, यहां पक्षी भी
 चित्रित था जिसका अधिकतम भाग नष्ट हो चुका है. अगले दृश्य में भवन का
 परिवेश चित्रित है. यहां एक स्त्री पैर लम्बे करके बैठी ह ऐ जो संभवत:
 रानी हैं एवं भवन के बाहर स्त्रियां आग जलाकर बैठी हैं.
इसी प्रकार गुफा सं. १० में बोधिवृक्ष की पूजा का चित्र अंकित है. यहां
एक राजा, स्त्रियों, परिचारिकाओं तथा अस्त्र-शस्त्रधारी सेवक एवं सैनिकों
सहित चित्रित है. भाले-फरसे धारी पुरुष सिर्फ वक्षस्थल तक ही दिखाई देते
हैं, इनमें एक पुरुष टोपी पहने है एवं दो पुरुष जूड़ा कसे हैं और अन्य
सभी पुरुष पगड़ी बाँधे हैं. इसी के आगे दृश्य में राजा स्त्रियों के मध्य
खड़ा है, एक परिचारिका राजा के ऊपर छत्र ताने है. सभी स्त्रियां
अधोवस्त्र पहने हैं. कुछ स्त्रियां सिर से ओढ़नी पहने हैं एवं आभूषण
युक्त हैं. एक स्त्री एक पात्र पकड़े है. इस समूह के आगे एक पीपल का
वृक्ष है जिसके दाहिनी ओर लगभग ६ स्त्रियां पीठिकाओं पर आसीन हैं, समीप
खड़ी अन्य स्त्रियां ताली बजाती प्रतीत होती है. इस दृश्य के मध्य में
नृत्य करती स्त्री भी प्रदर्शित है एवं दृश्य के पृष्ठभाग में वृक्षादि
हैं. यह चित्र आसपास से नष्ट हो गया है.
गुफा सं. १० का ही एक अन्य दृश्य संभवत: स्तूप-पूजा का है. यह चित्र
अत्यन्त क्षतिग्रस्त अवस्था में है, केवल पूजा करने वाली आकृतियों के मुख
एवं छत्र के बायीं ओर आकाशचारी गंधर्वाकृति द्रष्टव्य है. बायीं ओर
चित्रित पुरुष दल के मध्य एक वृक्ष भी अंकित है. आगे की अन्य दृश्यावली
में तोरण से प्रस्थान करता हुआ दल चित्रित है. संभवत: ये सभी पूजा समापन
के बाद वापस जा रहे हैं. दल में राजा पर छत्र ताने, चामर डुलाते सेवक,
अस्त्र-शस्त्र लिये सैनिक भी प्रदर्शित हैं. एक पुरुष विशिष्ट प्रकार की
ढाल और तलवार पकड़े है (रेखा चित्र सं.६/१५,१८). प्रस्थान करते हुए दल के
अतिरिक्त एक और राजसी दल स्तूप की ओर आता प्रतीत होता है. इस दल में
चित्रत राजा का हस्ति आकर्षक है उसके मस्तक के लटकते केश रुचिकर हैं.
इसी प्रकार गुफा सं. १९ भी चैत्य गुफा है. इसमें शिल्पित स्तूप पर बुद्ध
एवं बोधिसत्वों की आकृतियां उकेरी गई हैं. इस गुफा में हीनयान-महायान का
समायोजन है. गुफा की भित्तियों पर बुद्धाकृतियां चित्रित हैं एवं अर्द्ध
वृत्ताकार छत पर बुद्ध एवं स्तूप क्रमश: चित्रित है. सम्भवत: स्तूप
बिलकुल श्वेत रंग से चित्रित थे. इन अल्पसंख्यक हीनयानी चित्रों के
अतिरिक्त लगभग अन्य सभी महायान से संबंधित चित्र हैं. बाघ में हीनयान से
संबंधित चित्रों का अभाव है.
महायान से संबंधित चित्र
हीनयान शाखा के विपरीत महायान के अन्तर्गत बुद्ध, बोधिसत्व और बुद्ध के
जीवन से संबंधित घटनाओं का चित्रण किया गया है. मुख्यतया अजंता में
महायान चित्रों की भरमार है एवं बाघ में बोधिसत्व अल्पसंख्या में
प्रदर्शित है.
अजंता:
बोधिसत्वों का सफल चित्रांकन अजंता के चित्रों में मिलता है. अजंता को
गुफा सं. १ में चित्रित पद्यपाणि के चित्र की कलात्मक तुलना न्यूरेम्बर्ग
की मैडोना से की गई है. दाहिने हस्त में पद्य लिये राजसी वेशभूषा एवं
उत्कृष्ट कोटि के आभूषणों से युक्त पद्यपाणि अतीव सौन्दर्य शाली है.
जनहित की भावना के लिये जिस बोधिसत्य की कल्पना महायान में की गई उसकी
सम्पूर्ण झलक इस चित्र की मुखाकृति में समाहित है. इनका अण्डाकार मुख
अर्द्ध-उन्मीलित नेत्र, ओजस्विता एवं जन-हिताय की भावना से परिपूर्ण है
एवं सम्पूर्ण मुद्रा आकर्षक है. इसी प्रकार उनके दाहिने हस्त में अंकित
पद्य अत्यधिक महत्तपूर्ण भावनाओं का प्रतिपादन करता है. (चित्र सं.३/३)
एक छोटे से पद्य में सम्पूर्ण संसार की कल्पना समाहित है. बोधिसत्व पद्य
के विषय में विद्वानों ने भावनात्मक रूप में वर्णन किया है. शास्त्री ने
इसे मंगल का प्रतीक माना है' जबकि मुखर्जी ने विस्तार से लिखा है कि "कमल
का पौधा बोधिसत्व के करुणामय हृदय और ब्रह्माण्ड की समृद्धिशील, सदैव
परिवर्तनशील प्रक्रिया का प्रतीक है. उन्होंने पद्य कालजयी का प्रतीक
माना है.
इस चित्राकृति के आसपास ओर ऊपरी भाग में मयूर, कपि, सिंह, यक्ष-यक्षिणी,
गंधर्व एवं किन्नरों आदि के चित्रण से सम्पूर्ण सृष्टि का आभास होता है.
बोधिसत्य के निकटस्थ दाहिनी ओर चित्रित पुरुष के दक्षिण हस्त में चक्र
अलंकरण युक्त दण्ड है. इसके केश अत्यन्त घुंघराले हैं एवं मस्तक पर
रत्नमंडित केशबंध हैं (रेखाचित्र सं. १०/५) श्यामवर्णीय इस पुरुष की
भावपूर्ण मुखाकृति है.
इसी प्रकार बोधिसत्व के बायीं ओर एक कृष्णवर्णीय सभी रत्नमंडीत मुकुट
(रेखा चित्र सं. १०/६) पहने भावपूर्ण मुद्रा में खड़ी है. शास्त्री के
अनुसार यह चित्र सिंदूर से बनाया गया था जो सीलन के प्रभाव से अब काला
दिखाई देता है. कुछ विद्वानो ने गहरा श्याम वर्ण भारतीय वर्णाधार पर
चित्रित किया माना है. स्त्री की मुद्रा अत्यन्त आकर्षक है. इन्हें
बोधिसत्व की पत्नी माना गया है. इस आकृति एवं बोधिसत्व के मध्य एक
चामरधारिणी भी चित्रित है. अण्डाकार मृखाकृति वाली यह गौर वर्णीय स्त्री
नीले रंग का उर्ध्व वस्त्र पहने है तथा मुकुट धारण किए (रेखा चित्र सं.
१०/३) यह विदेशी प्रभाव युक्त है. प्रमुख आकृतियों के पृष्ठभाग में ऊपर
चित्रित सुरापान करते यक्ष दम्पती व गाते-बजाते किन्नर दम्पती आकर्षक
हैं. (रेखा चित्र सं. ३/१,२) सम्पूर्ण दृश्य में सभी आकृतियों का देहांकन
उत्कृष्ट कोटि का है.
बोधिसत्व के अतिरिक्त अजंता एवं बाघ की गुफाओं में बुद्ध को, स्वतंत्र
रुप से एवं उनके जीवन की प्रमुख घटना चित्रों में भी प्रदर्शित किया गया
है. अजंता की गुफा सं. ९ में हीनयानी चित्रों के अतिरिक्त महायान का भी
समायोजन है. यहाँ पर बुद्ध का विभिन्न मुद्राओं में भावपूर्ण अंकन किया
गया है. इसी प्रकार गुफा सं.१० में भी स्तम्भों पर बुद्धाकृतियां आसीनस्थ
एवं स्थानक मुद्रा में प्रदर्शित हैं (चित्र सं.९/११). कुछ आकृतियों पर
चीनी स्वरूप का भाव झलकता है एवं चित्रा-~कृतियां गुप्तकालीन कला का
स्पष्ट प्रभाव प्रदर्शित करती हैं. स्तम्भों पर चित्रित अधिकांश स्थानक
बुद्धाकृतियाँ पूर्ण प्रभामण्डल एवं छत्रयुक्त है. द्रष्टव्य छत्रों में
दो प्रकार हैं--उल्टे थाल की तरह चपटे एवं उल्टे कटोरे की तरह उभरे हुए
गोलाकार. इसी प्रकार चीनी स्वरूप से प्रभावित बुद्ध के चीवर में लहरों का
सा प्रभाव प्रतीत होता है. स्थानक चित्राकृतियों के ऊपर कहीं-कहीं
आकाशचारी गंधर्व भी प्रदर्शित है.
गुफा सं.१६ की प्रदर्शित बुद्धाकृतियों में ४ पंक्तियों में चित्रित
आसीनस्थ त्रिछत्रधारी बुद्ध विशेष उल्लेखनीय है. मसुरक का आश्रय प्राप्त
सिंहासन बुद्धाकृतियों को अभिलेखिक साक्ष्य के आधार पर ६ शती. ई. का
स्वीकार किया गया है. इसी प्रकार गुफा सं.१७ में द्वार के ऊपरी भाग पर
सप्तमानुषी बुद्ध एवं मैत्रेय एक पंक्ति में चित्रित है. सिंहासन पर
आसोनस्थ मुद्रा में ये आकृतियां ज्ञान, ध्यान एवं अभय मुद्रा में
प्रदर्शित हैं. उल्लेखनीय है कि दाहिनी ओर किरीट मुकुट एवं आभूषण युक्त
मैत्रेय के अतिरिक्त अन्य सभी उष्णीस युक्त एवं आभूषण विहिन है. मैत्रेय
के पूर्व गौतम बुद्ध धर्मचक्र प्रर्वतन मुद्रा में प्रदर्शित हैं. सभी
आकृतियों पर संभवत: उनके प्रतीक वृक्षों का अंकन था, जो वर्तमान में
अस्पष्ट है. पंक्ति में चित्रित आकृतियों में दो आकृति के मध्य स्तम्भ
अंकित किया गया है.
उपरोक्त गुफा की ही तरह गुफा सं.२२ में भी सप्तमानुषी बुद्ध एवं मैत्रेय
का अंकन किया गया है. बायें से चतुर्थ आकृति प्रलम्बपाद आसन में है एवं
अन्य सभी पूर्ण विकसित पद्य पर आसीनस्थ हैं तथा इनके हस्त क्रमश:
धर्मचक्र प्रवर्तन और मुद्रा में द्रटव्य है. प्रदर्शित आकृतियों की
देहयष्टि सुन्दर-सुडौल है तथा ये पारदर्शी चीवर धारण किए हुए है.
वृत्ताकार प्रभावमण्डल के ऊपर सभी के निश्चित वृक्ष अंकित है एवं वृक्षों
के मध्य आकाशचारी गंदर्व भिन्न-भिन्न आकर्षक मुद्राओं में प्रदर्शित है.
उल्लेखनीय है कि इस चित्रपटट के ऊपर और नीचे ज्यामितीय अलंकरण हैं.
उपरोक्त स्वरूप के अतिरिक्त अजंता की गुफा सं. १, २, ६, व १७ में
"श्रावस्ती का चमत्कार" घटनाक्रम के अन्तर्गत बुद्ध को विभिन्न मुद्राओं
में चित्रित किया गया एवं "मार विजय" (गुफा सं.१ व ६) "राजगृह की यात्रा"
(गुफा सं.१६) "यशोधरा एवं राहुल से भिक्षा प्राप्त करना" (गुफा सं.१७),
"महाप्रजापति नंद", (गुफा सं.१६), "नालागिरी दमन" (गुफा सं.१७) आदि में
भी बुद्ध को जनसमूह के साथ चित्रित किया गया, जो महायान सम्प्रदाय को ही
उपलब्धि है. अजंता की ही तरह बाघ में भी बुद्ध एवं बोधिसत्वों का
स्वतंत्र अंकन किया है.
बाघ: अजंता की भांति बाघ के गुफा चित्र भी महायान सम्प्रदाय से प्रभावित
चित्राकनों में अपना विशिष्ट स्थान रखते हैं.
