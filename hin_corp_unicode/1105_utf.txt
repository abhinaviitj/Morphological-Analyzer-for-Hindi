<ळिटेरटुरे><श्होर्ट् श्टोर्य्><एर्म श्रिकन्ट्><झोर्सो><१९८४><अनि फ्रकस्हन् 

(ढोओस्रे खे फइर्)><ढेल्हि><१४-१९><२०१०><एर्म श्., झोर्सो, श्स्>
अभी शाम नहीं हुई है . हम जल्दी आ गये हैं . मगर पहले भी आये हैं और इससे
भी जल्दी . मैं उसके लिए कॉफी का आर्डर देता हूँ और अपने लिए कोकाकोला
का . उसे देखता हूँ . वह मुझे देख रही है, अपनी गम्भीर अर्थप्रवण आँखों
से . वह उदास नहीं चुप है . `कोई खास बात ?' वह कॉफी में चीनी डालती हुई
सिर हिलाती है . `घर में कुछ ?' वह फिर सिर हिलाती है और इस बार मुस्कुराती
है . उसकी मुस्कुराहट तेज़ है और चमकदार; मैंने अनुभव किया है . वह कॉफी का
एक घूँट लेती है और प्याली में आधा चम्मच चीनी और डालती है . "मैं वापिस
जाने की सोच रही हूँ ." वह उसी धीमे स्वर में कहती है . पहले उसने यह बात
कभी नहीं की, मैं सोचता हूँ . मैं चुप हूँ . "कब जाओगी ?" मैं प्रश्न करता
हूँ . "कुछ निश्चित नहीं ." वह कॉफी पीने लगती है . धूप ढलती हुई हमारी मेज
पर आ गिरी है और उसकी चौड़े पाड़ वाली जामुनी साड़ी पर कुछ अजब चमचमा रही
है . अच्छी नहीं . "जाना निश्चित है ?" मैं पूछता हूँ . वह कोई उत्तर नहीं
देती . मैं देखता हूँ, उसकी उन आँखों में पर-छाईं-सी तैर गयी है, मगर फिर
तुरन्त उसकी आँखें वही की वही हो जाती हैं, स्वस्थ और गम्भीर . "ऐसा कुछ नहीं
है ." वह मेरी माचिस की डिबिया से तीलियाँ निकाल सुलगाने और मुँह की फूँक
से बुझाने लगी है . वह क्या सोच रही है ? शायद कुछ भी नहीं . वह अच्छी लग
रही है . उसमें अभी भी यह सब है . वह अभी स्त्री नहीं हुई है, लड़की है
. मैं उसकी सोचने लगा हूँ . हम दोनों चल पड़े हैं . शाम हो गयी है और इस
साफ-सुथरी जगह मेरीन ड्रॉइव पर, भीड़ शुरु हो गयी है . उन्हीं-उन्हीं जगहों
पर घूमते हुए जी ऊब जाता है . अगर कैलेंडर न होता और बदली हुई तारीखें न
होतीं, तो क्या होता ? "क्रान्तियाँ, कुछ इस कारण भी हुआ करती हैं ." मैं
उससे कहता हूँ, "आदमी एक ही व्यवस्था में रहते-रहते ऊब जाता है ." वह मुझे
कनखियों से देखती है . उसे मेरी यह शास्त्रीयता पसन्द नहीं . वह मुझें साफ
देखता चाहती है . समुद्री हवा में अन्दर मेरी बनियान का पसीना सूख रहा है
. हम दोनों टहलते हुए दूर निकल आये हैं . शाम की रोशनियाँ शुरु हो गयी हैं
और समुद्र के नीले जल पर दूर तक उनकी परछाईं नजर आ रही है "क्या ऐसा नहीं
हो सकता कि चीज समय पर मिल जाया करे ." वह मेरी ओर देखकर कहती है . उसकी
जामनी साड़ी समुद्र के फैले हुए पृष्ठभाग से मैच कर रही है . इच्छा ने उसका
मुख सुन्दर बना दिया है . वह मेरे और समीप आ जाती है . उसकी महाराष्ट्रीय
कठोर मुखा-कृति ढीली पड़ गयी है . नारियल के अन्दर शीतल पेय होता है . यह
शेवन्ती . इसके अन्दर, मीठे पानी का एक कुंड है, कभी-कभी मेरे मुँह पर उलीच,
मुझे ताड़ा तर जाती है . मैं सुखी होता हूँ और काँप जाता हूँ . इस जल से भय
होता है . इसमें कितनी ताज़गी है, कैसी निर्मलता ! मैं इसे सम्हाल सकूँगा
? मुझे भूख लग आयी है . मैं पोटेटो चिप्स के पैकेट खरीदता हूँ और हम दोनों
एक बेंच पर बैठ जाते हैं . अँधेरा लगभग छा चुका है और उस पर दूर-दूर तक
तैरता, मान-मर्दन करता प्रकाश . इमारतों की रंगीन छायाएँ और हमारे आसपास
बहुत-से लोग . मुझे लगता है, मैं इनमें से किसी की भाषा नहीं समझता . सब
लोग आ रहे हैं और जा रहे हैं, बैठे हैं और प्रेम कर रहे हैं . मैं क्या कर
रहा हूँ, मैं नहीं जानता . इस सहमे हुए अँधेरे में मैं उसे अपने और पास
अनुभव करता हूँ . "मैं वापिस खेडे जाने की बात कह रही थी ." वह कहती है,
"इस भीड़-भाड़ से अब जी घबराने लगा है . बम्बई बहुत बड़ा शहर है ." "दुनिया
इससे भी बड़ी है ." मैं धीरे से कहता हूँ और अपने शब्दों की निर्ममता महसूस
करता हूँ . पर वह मेरी बात अनसुनी कर देती है . वह मेरे और समीप आ जाती है
और मेरा हाथ अपनी दोनों हथे-लियों के बीच ले, बाँध लेती है . अपने हथेली पर,
उसकी उष्ण हथेलियों का दबाव, मैं अनुभव कर रहा हूँ . "असल में, मुझे जिस
जगह आना था, मैं आ गयी हूँ . इससे आगे की शक्ति मुझमें नहीं है ." सामने से
आती कैडिलेक अपने प्रकाश में हम दोनों को नहला जाती है . उसकी गर्म हथेलियों
का दबाव यथावत् है . मेरा हाथ पसीने से नम है . उसकी हथेली का दबाव, मेरी
हथेली पर और बढ़ गया है . स्त्री खुद अपनी चिन्ता का कारण बन जाए, तो उसे
कैसा लगता होगा, मैंने इसकी कल्पना कभी नहीं की है . पर उसकी धड़कती हुई
कलाई अपने निकट अनुभव कर रहा हूँ, बिल्कुल नार्मल, मगर आत्मीय . उसका दर्द
मेरी रगों में क्या बह निकलेगा ? उस दिन मैंने उससे कहा था : इतना सब,
मुझे क्यों देती हो ? उसने अपने रुखे ओठों पर, एक दूर तक खिंचती मुस्कान
लाकर कहा था, मेरे पास रखने के लिए जगह नहीं है . आज उसके अवढर दान से डर
लग रहा है . हम वहाँ से उठ खड़े होते हैं और आखिरी सिरे तक चले आते हैं
. यहाँ अँधेरा और उजाला, दोनों हाथ डाले बैठे हैं . समुद्र की पछाड़ हमें
भिगोने लगती है . वह मुझसे बिल्कुल सटकर बैठ गयी है . एक विल्स सिगरेट
का विज्ञापक, आवाज लगाता मेरी ओर आता है, मुझे मुफ्त सिगरेट  फर करता है,
मगर मैं इन्कार करता हूँ और वह चला जाता है . अब यहाँ बहुत निकट कोई नहीं,
केवल समुद्र की पछाड़ ! मैंने कई-कई घंटे, इसी जगह, यहीं, अकेले बैठकर,
इस समुद्र की पछाड़ें सुनी हैं, बिल्कुल अर्थहीन . मगर यह सब बहुत अच्छा
लगा है . बम्बई में अकेले आदमी का एकमात्र साथी समुद्र है . आज हम दो हैं,
मगर फिर भी आज मैं जितना अकेलापन अनुभव कर रहा हूँ, उतना पहले कभी नहीं
. यह सीमा टूट जाने का अकेलापन है . "एक चीज आदमी को टूटने से बचा लेती
है ." उसकी आँखें कितनी निर्मल हो गयी हैं, कितनी साफ़-साफ़ . वह सचमुच
बच्ची है . "मगर", मैं कहता हूँ, "चीजें सम्पूर्ण नहीं होती . कभी भी नहीं
." मैं अपनी बात पर बल देता हूँ . "और प्रेम तो सबसे अधिक अधूरा होता है
. असम्पूर्ण . धड़ . "नहीं ." वह मेरी बात काटती है, ऐसा नहीं होता . वह
नहीं मानेगी वह ज़िद पर आ गयी है . मुझे झुँझलाहट होती है . कोई भी आदमी
जब सच्चाई को स्वीकार करने से इन्कार करता है, तो मुझे इसी तरह झुँझलाहट
होती है . रात इस समुद्र के वक्ष पर, कुहनियों के बल लेट गयी है . मैं एक
उच्छ्वास भरता हूँ और उठ खड़ा होता हूँ . वह भी . उसके केश उड़ रहे हैं
और उसने अपनी बाँह मेरी बाँह में डाल ली है . मेरा मन अशान्त है और मैं
पिछले आध घंटे में तीन-चार सिगरेटें पी चुका हूँ . हम दोनों चर्चगेट की
ओर लौटते हैं . मैं रुकता हूँ और सिगरेट का एक पैकेट खरीदता हूँ . वह दूर
खड़ी होती है . वह मुझे बतलाती है, पिछले पन्द्रह दिनों से घर लौटते हुए
उसे वैसा ही अनुभव होता है, जैसा शमशाम की ओर . उसका जी घबराता है . भय
लगता है . मुझे ग्रांट रोड पर उतरना है . वह भी मेरे साथ चलती है . हमारी
बगल में बैठा एक गोलमटोल पारसी बच्चा अकेला बैठा हुआ है, गुमसुम ढूँढती हुई
नज़रों से एक बूढ़ा डिब्बे में प्रवेश करता है, और उसे पहि-चान, चीखता हुआ,
उससे लिपट जाता है और सुबकने लगता है . मैं खिड़की के बाहर देख रहा हूँ
. सरकती हुई इमारतें और भागती हुई छायाएँ . बाहर से एक बदबू आती है और मन
भिनक जाता है, जैसे बांद्रा के निकट इकट्ठे पानी का सड़ाध से अक्सर मुझे
मितली होने लगती है . हम दोनों उतरते हैं . तेज़ी से गुजरते लोगों का एक
रेला प्लेटफार्म से बाहर निकल जाता है . हम दोनों बाहर आते हैं, धीमे-धीमे,
चुप-चुप . मुझे उससे ज्यादा अपना मौन गड़ रहा है . मगर मैं क्या करूँ ! कहूँ
भी क्या ? "आदमी सब कुछ नहीं दे पाता, उसके पास होता भी नहीं है सब कुछ ."
वह चुप . मुझे लगता है मैं परिस्थिति के तनाव को अनावश्यक बढ़ा रहा हूँ
. वह गम्भीर है, गम्भीर रहती है . मुझे इस तरह खिंचे रहने की आदत नहीं
. मगर शाम से ही, जाने क्यों, यह मनहूसी निरन्तर मँडला रही है . मैं द्वार
खोलता हूँ . फिर लेटर बक्स . दो बंद चिट्ठियाँ हैं . मैं उन्हें खोलता नहीं
. जानता हूँ, क्या लिखा होगा उन्होंने . आखिर इन औपचारिक पत्रों का उपयोग
क्या है ? अपनी कुशलता सूचित करने के अतिरिक्त हो भी क्या सकता है लिखने को
हमारे पास . शेष सब होता भी है अर्थहीन . नौकर, मेज पर खाना लगा गया है,
और छोड़ गया है एक पुर्जा . देखता हूँ खाना ठंडा हो गया है . बासी . मुझे
भूख लगी हुई है . झुँझ-लाहट होती है . वह सब उठाकर किचन में रख देता हूँ
और पड़ोस के रेस्तराँ में बोल आता हूँ बैदा सैंडविच और कटलेट . वह मेरी
शय्या पर बैठी हुई एक पत्रिका के पन्ने पलट रही है . मैं आइने के सामने
बैठा हुआ हूँ अपनी रुक्ष हो आयी दाढ़ी पर हाथ फेरता . मेरी आँखें लाल हो
गयी हैं . मुझे ज्वर नहीं है . वह उठती है और झुकती है और अपने हाथ मेरी
ग्रीवा में डाल देती है . मुझे अच्छा नहीं लगता . जरुरत से ज्यादा प्यार,
कृत्रिम होता है या कृत्रिम लगता है . पर वह वैसी ही प्रकृत है . आइने में
उसका प्रतिबिम्ब पड़ रहा है . मैं उसे देखता हूँ और पीछे से आते प्रकाश में
मेरी आँखें झँप जाती हैं . मैं उसका प्रतिबिम्ब ठीक-ठीक नहीं देख पाता . वह
कटलेट पर सॉस डालती है . उसे मांस अच्छा नहीं लगता, उसने कई बार कहा है .
वह सचमुच निरीह है, मैं सोचता हूँ . मेरा मन आर्द्र हो जाता है . मैं उठता
हूँ, उसके कंधों से सटकर, उसके रुखे बालों में उँगुलियांॅ उलझा देता हूँ और
हौले से उसकी ग्रीवा को चूम लेता हूँ . यह दया है या प्यार ? मैं उससे अलग
हो जाता हूँ . सामने के फ्लैट की बत्तियाँ बुझ गयी हैं . सड़क की रोशनी,
खिड़की के काँच से छनकर उसकी कनपटी पर पड़ रही है . उसकी मुखाकृति इस समय
एकदम ढीली है, निढाल . मैं उसे उसकी कनपटी पर चूम लेता हूँ . "अब तुम जाओ
." मैं उससे कहता हूँ . वह उसी तरह बठी रहती है . मुझे लगता है थोड़ी देर यह
इसी तरह और बैठी रही, तो रो देगी . मुझे अच्छा नहीं लगेगा . "नहीं, शेवन्ती,
जाओ ." मैं उसके कंधे थपथपा कर कहता हूँ . रात काफी हो गयी है . उसे आखिरी
ट्रेन मिलेगी . वह उठकर मेरे कालर पकड़ती है और मुझे अपनी ओर खींचती है .
उसका पूरा शरीर मेरे शरीर से सटा हुआ है . "मैं नहीं जाऊँगी ." यह उसका
निश्चय है ? वह विश्वासभरी दृष्टि से मुझे देखती है . मुझे इस विश्वास
से भय लगता है . मैं उसे प्यार करता हूँ, सच है . पर यह विश्वास . नहीं,
नहीं चाहिए मुझे . मेरा भय और भी कँटीला हो जाता है . मैं उससे अलग हो जाता
हूँ . मैं थक गया हूँ . मैं ऊब गया हूँ . मैं हार गया हूँ . मेरी परेशानी
का कारण, मैं नहीं जानता हूँ, मैं हूँ या वह ? मैं पलंग पर लेट जाता हूँ
और पलकों को हथेली से दबा लेता हूँ . वह पहले भी मेरी बगल में लेटी है और
घंटों पड़ी रही है, पर उससे भय कभी नहीं हुआ, केवल आज . वह आयी है और चली
गयी है . मेरा बहुत कुछ उसका होने के बाद भी, अँधेरा कोना मेरा रहा है .
यही हमारे और उसके बीच की सीमा है . उसने कभी तोड़ने का प्रयत्न नहीं किया,
केवल आज . उसका स्वामित्व जाग उठा है, वह इसे भी प्राप्त कर लेना चाहती है,
इसकी भी कुंजी अपनी आँचल में बाँध लेना चाहती है . पर यह मेरा भी कहाँ है
? यह मेरी नियति है मैं उसे कैसे समझा सकता हूँ ? नारियल की भेली जैसे उसके
वक्षों पर, मेरा ठंडा पराजित हाथ पड़ा हुआ है . वह शायद एक सुखद स्वप्न देख
रही है . मैं उसका स्वप्न नहीं तोड़ना चाहता . पर खंडित प्रतिमा यदि स्वप्न
में सम्पूर्ण दिखायी पड़े, तो क्या किया जाए ? वह मेरी गरदन को अपनी बाँहों
से कस लेती है . मुझे चूमती है . मेरे होंठ ठंडे हैं .
