<शोचिअल् श्चिएन्चे><फ्स्य्च्होलोग्य्><झगट् शिन्ग्ह्><भलक् आउर् आब्हिब्हवक्><१९८२><आर्विन्ड् फ्रकस्हन्><ढेल्हि><१३ टो १०३><२५७०><झगट्-भलक् आउर् आब्हिब्हवक्>

बालक सीखता कैसे है?
बालक केवल वही कुछ नहीं सीखता, जो माता-पिता उसे सिखाना चाहते हैं. उसका
बहुत-सा ज्ञान उसके अपने प्रयत्न, अचेतन या सचेतन ज्ञान से प्राप्त होता
है. बालक इस बात की भी प्रतीक्षा नहीं करता कि उसे कोई बताए कि क्या
सीखना है, और क्या नहीं, या क्यों सीखना है और कैसे सीखना है?
अनेक अभिभावक इस बात की ओर ध्यान नहीं देते कि बालक सीखता कैसे है? उनकी
दृष्टि तो इस बात पर जमी रहती है कि उसने सीखा क्या है? यह एक बड़ी भूल
है. बालक को जो सीखना है, उसकी प्रक्रिया को जान लेने से माता-पिता को
बालक को कुप्रभावों से बचाने में आसानी हो जाएगी. बालक घर से तो सीखता ही
है, परन्तु समाज से उसके सीखने या सिखाने का लेन-देन निरन्तर चलता रहता
है. यदि माता-पिता ने जरा भी लापरवाही की, तो बालक के सीखने का ढंग ऐसा
बन सकता है, जिसके परिणाम परिवार के लिए उचित न हों.
सीखने के लिए बालक को तीन बातों का आश्रय लेना पड़ता है. इनके प्रभाव से
वह कभी नहीं बच सकता. पहली बात है, उसकी शारीरिक प्रतिक्रियाएं, जैसे
प्रसन्नता, दु:ख, भूख, प्यास और स्नेह, घृणा आदि मनोभाव. यह उसके सीखने
का मूल आधार बनेंगे. जिस बालक में दूसरों के प्रति प्यार की भावना अधिक
है, वह ऐसी बातें सीखने का प्रयत्न करेगा, जो उसके इस मनोभाव को
प्रोत्साहित करें. ऐसे ही खान-पान में अधिक रुचि लेने वाला बालक उन बातों
और वस्तुओं से प्रभावित होगा, जिनमें खाद्य-पदार्थ की मात्रा और गुण अधिक
हों. बालक के मनोभाव एक ऐसा तत्त्व है, जिसकी अवहेलना नहीं की जा सकती.
इसलिए इसको सत्य मानकर ही आगे बढ़ना उचित रहेगा. माता-पिता का प्रथम
कर्त्तव्य यह है कि वह दो-तीन वर्ष की आयु तक बच्चे के मनोभावों को
जांचने-परखने का प्रयत्न करें, और जो बालक जैसा है, उसके अनुसार ही उसकी
प्रतिक्रिया और सीखने के ढंग को प्रोत्साहन दें. दो-तीन वर्ष की आयु तक
बच्चे की बहुत-सी प्रतिक्रियाए स्पष्ट होकर सामने आ जाती हैं, और यह
ज्ञात हो जाता है कि उसके सीखने का आधार क्या बनेगा? इस आयु तक जो भी
प्रतिक्रिया बालक के भीतर उभरती है, वह केवल प्र कृति के नियमानुसार होती
है. उसमें बाह्य प्रभावों या प्रलोभन से उत्पन्न झूठ का मिश्रण नहीं
होता.
दूसरी प्रक्रिया होती है, उसकी शारीरिक क्रियाओं का समय से सम्बन्ध,
जिसको अंग्रेजी में `बाइयोलोजीकल क्लाक' (भिओलोगिचल् छ्लोच्क्) भी कहते हैं.
इस समय को ठीक प्रकार से मापने का अभी तक कोई यंत्र नहीं बन पाया, परन्तु
इसके प्रभाव और प्रक्रियाएं प्रत्येक समय देखे जा सकते हैं. कुछ बालक ऐसे
हैं, जो शाम को पढ़ लें, तो बहुत कुछ याद हो जाएगा. यदि सुबह पढें, तो
बहुत कम. ऐसे ही कई बालक सुबह जाग पड़ेंगे और कइयों को सुबह जागाया जाए,
तो वह दिन-भर चिड़चिड़े-से बने रहेंगे. कई ऐसे बालक होंगे, जो दोपहर को
सोना नहीं चाहेंगे, और कुछ ऐसे हैं, जो दोपहर को थोड़ा समय भी सो लें, तो
उनकी बाद में किये कार्य की गति तेज हो जाती है. १९६२ में एक अनुसंधान
किया गया. चार सौ पचास व्यक्तियों से, जिनकी घड़ियां ले ली गयी थीं, यह
पूछा गया कि अभी समय क्या है? प्रात: आठ बजे से सायं छह बजे के बीच छह
बार समय पूछा जाना था. प्रत्येक बार पूछने के बाद उनके ठीक उत्तर की औसत
निकाली गयी. आंकड़ों से मालूम हुआ कि प्रात: आठ से दस बजे तक और सायं के
चार बजे के लगभग अधिकतर उत्तर ठीक थे. दोपहर को अधिकतर व्यक्तियों ने वह
समय बताया, जो वास्तविक समय से कुछ पहले था. जैसे बारह बजे को उन लोगों
ने साढ़े ग्यारह के लगभग बताया. ऐसे ही शाम को अधिक बताने वाले आधा-पौन
घंटा लेट बताने लगे. पांच बजे के समय को उन व्यक्तियों ने साढ़े पांच या
पौने छह बताया. ऐसे ही एक अनु-~संधान से ज्ञात हुआ कि जब बच्चों का
शारीरिक तापमान अधिक था, तो उनकी गिनती करने की गति तीव्र हो जाती थी. यह
तो एक सत्य ही है कि ज्यों-ज्यों बालक की आयु बढ़ती है, वह कम आक्सीजन
लेता है, और उसकी शारीरिक क्रियाएं भी थोड़ी-बहुत शिथिल होती जाती हैं.
इसका प्रभाव सीखने की विधि पर बहुत अधिक पड़ता है. बालकों को सीखने के
लिए और याद करने के लिए बहुत थोड़ा समय चाहिए. जो बात उनसे करानी हो, उसे
शीघ्र करवाया जाए. अधिक समय देने से वह या तो भूल जाएंगे, या उसकी
शारीरिक प्रक्रियाएं उस कार्य को करने के आवेश में सम्मिलित नहीं होंगी.
तीसरा माध्यम, जिससे बच्चा सीखता है, वह है उसका वातावरण. कोई माता-पिता
अपने बच्चे को एक पूर्णतया आदर्श वातावरण प्रदान नहीं कर सकता. घर में
जितने प्राणी हैं, जितनी आय है, जितना लम्बा-चौड़ा रहने का स्थान है, वह
किसी एक बालक के लिए बदला नहीं जा सकता. सम्बन्धियों और पड़ोसियों को भी
हम अपनी इच्छानुसार नहीं बना सकते. उचित यह होगा कि बच्चे को थोड़ा-सा
सावधान तो रखा जाए, परन्तु जो वह सीखता है, सीखने दिया जाए. विशेष दृष्टि
रहे, तो इस बात पर कि जो वह समाज से लेता है, उसको अपने व्यक्तित्व में
समाहित कैसे करता है? अनेक किशोर बालक या बालिकाएं सिनेमाघर में एक फिल्म
को देखते हैं. यह उनके व्यक्तित्व और शिक्षा पर निर्भर करता है कि वह उस
चलचित्र की किस बात को महत्त्व देते हैं. उनमें से कुछ ऐसे होंगे, जो
प्रत्येक बात को बिलकुल साधारण रूप में लेंगे, परन्तु कुछ उसमें वह
वस्तुएं भी देखेंगे, जिनका केवल संकेत होता था, परन्तु बालक के अपने
विचार ने उसको बहुत बड़ा बना दिया. नैतिक मूल्य की धारणा पर बच्चे के बने
संस्कार उनको हर स्थान पर अपनी विचारधारा की पुष्टि देंगे. इसके विपरीत
जिन घरों में बच्चे की प्रतिक्रिया एं उत्ते-~जित की जाती हैं या प्रलोभन
को उभारा जाता है, उनके बालक जीवन-भर उन्हीं बातों को खोजते रहेंगे. कई
बार ऐसे माता-पिता मनोचिकित्सक या मनोवैज्ञानिक के पास रोते हुए आए हैं,
कि बालक उनका आदर-सत्कार नहीं करता और जो बात वह कहते हैं, उनके प्रतिकूल
वह चला जाता है. इनमें अधिकतर केस ऐसे होते हैं, जो स्वयं तो लालच या
घृणा के आधार पर अपना जीवन व्यतीत करते रहे, बल्कि बालक को भी लालच और
दूसरों से घृणा करना सिखाते रहे, परन्तु अब यह इच्छा करने लगे कि बालक
उनके प्रति लालच और घृणा की प्रतिक्रिया न दिखाए. बालक को जो पंद्रह-बीस
वर्ष के बाद आपको बनाना है, उसकी नींव अभी से रखनी होगी. ऐसे सब केसों
में माता-पिता तीनों की अवहेलना करते हैं. न तो वह बच्चे की शारीरिक
प्रतिक्रियाओं को जानने की चेष्टा करते हैं. न उन्होंने बालक के भीतर की
घड़ी को पहचाना है और न ही उन्होंने उसे वह कुछ सिखाया है, जो पंद्रह-बीस
वर्ष बाद वे उससे लेने की आशा रखते हैं.
कुछ माता-पिता ऐसे भी होते हैं, जिनके अपने नैतिक मूल्य तो बहुत दृढ़
होते हैं, परन्तु बालक उनको ग्रहण नहीं कर पाता. इसका कारण है, पहली दो
बातें, जैसे शारीरिक प्रक्रियाएं अथवा बालक के भीतर की घड़ी के बारे में
अज्ञानता. उनमें से अधिकतर ने कभी यह जानने का प्रयत्न नहीं किया कि बालक
किस वस्तु में अधिक रुचि रखता है, या वह किस समय कही बात को अधिक मानेगा.
एक उदाहरण इस बात को स्पष्ट करने में सहायक सिद्ध होगा. तेरह वर्ष का
बलवीर स्कूल में दो बार फेल हुआ. कारण, उसकी क्रिकेट में रुचि. स्कूल से
घर पहुंचा. कापी, किताबें इधर-उधर फेंकीं. कुछ खाने को मिल गया, तो ठीक,
नहीं तो परवाह नहीं. बैट-बाल उठाया और पार्क में पहुंच गया. मां बोलती
रहीं कि गृहकार्य (होमवर्क) कर लो. कभी स्कूल का डर दिखाया, कभी पिता का,
परन्तु बलवीर ने सुना अनसुना कर दिया और घर से निकल गया. सूरज डूबने पर
बलवीर घर पहुंचा, तो माता-पिता दोनों ऊंचे-ऊंचे बोलने लगे. बलवीर एक कमरे
से दूसरे कमरे में, दूसरे से तीसरे कमरे में भागता रहा. टेलीविजन का समय
हो गया. बालक की रुचि उधर चली गयी. गृहकार्य न हो सका. मात-पिता बोलते
रहे. कभी-कभी पिटाई भी कर दी, परन्तु परिणाम कुछ न निकला. बालक ढीठ हो
गया. मनोवैज्ञानिक को जब परिस्थिति बतायी गयी, तो उसने देखा कि बलवीर की
शारीरिक क्रियाएं बहुत तीव्रता से चलती हैं. उसके शरीर की बनावट ऐसी थी
कि जब तक वह मैदान में तीन-चार मील न दौड़े, उसका मस्तिष्क कार्य ही नहीं
कर सकता था. काम को शीघ्रता से करना उसकी प्रकृति बन गयी थी. माता-पिता
को बता दिया गया कि वह अगली परीक्षा तक, जिसमें तीन महीने शेष थे, उसको
पढ़ने या गृहकार्य करने के लिए न कहें. बलवीर को बड़े प्यार से बात करके
इस बात पर मना लिया गया कि वह सायंकाल खेलने के बाद आकर केवल आधा घंटा
शाम को पढ़े और आधा घंटा सुबह. बलवीर हैरान हो गया कि एक घंटे में कार्य
कैसे होगा? परन्तु मनो-~वैज्ञानिक जानते थे कि इस लड़के की प्रक्रियाएं
ऐसी हैं कि वह मन लगाकर यदि एक घंटा भी कार्य करेगा, तो अन्य लड़कों की
तुलना में दो घंटे के बराबर का कार्य कर लेगा. बालक भी प्रसन्न था. एक
तो उसको खेलने की छुट्टी मिल गयी थी और जब खेलने जाता था, तो उसके मन में
पिता या स्कूल का भय नहीं होता था. दूसरा, पढ़ने का समय ऐसा रखा गया था,
जो उसे अखरता नहीं था. तीसरी बात, जो उसने बाद में ह ंसकर बतायी, वह यह
थी कि उसको माताजी की दिन-रात की झकझक से छुटकारा मिल गया था .
पाठक यदि अपने आसपास दस ऐसे बालकों का, जो अच्छे विद्यार्थी या अच्छे
व्यक्ति बनकर उभर रहे हों, अध्ययन करें, तो वह यह अनुभव करेंगे कि उन दस
में से कम से कम सात व्यक्तियों की सफलता का कारण ऊपर लिखी तीन बातों का
सुव्यवस्थित समन्वय होगा.
स्कूल में बालक की प्रगति
मध्यवर्ग के परिवारों में शिक्षा को बहुत महत्त्व दिया जाता है, और
वास्तविकता भी यह है कि जो बालक अच्छी श्रेणी प्राप्त नहीं करता, जीवन
में उसकी सफलता शंका में पड़ जाती है. जब प्रथम श्रेणी लेकर पास होने
वाले बालक को किसी तक-~नीकी कालेज में प्रवेश न मिले, तो द्वितीय एवं
तृतीय श्रेणी वाले को कौन पूछेगा? मध्यवर्ग में बहुत-सी आशाएं और
आकांक्षाएं ऐसी होती हैं, जिनको माता-पिता अपने बच्चों के माध्यम से
पूर्ण करना चाहते हैं. करें भी क्या? जीवन की भाग-दौड़ में जितना एक
व्यक्ति को करना चाहिए, मध्यवर्ग का व्यक्ति उससे आधा भी नहीं कर सकता.
इसीलिए इस वर्ग में बालक की शिक्षा का स्तर उठाने के लिए माता-पिता जो भी
त्याग हो सके, करते हैं.
स्कूली शिक्षा में प्रवीण होने के लिए इतनी आकांक्षा की आवश्यकता नहीं
होती, जितनी कि समझी जाती है. इसकी बेहतरी के लिए कुछ सिद्धांत होते हैं.
जो माता-पिता इन्हें समझ लें, और अपना लें, वे बच्चे की सहायता तो करते
ही हैं, स्वयं को भी अनेक परेशानियों से बचा लेते हैं.
पहला सिद्धांत है इस बात को स्वीकार कर लेना कि उच्च-शिक्षा का आधार केवल
परिश्रम और उच्च-बुद्धि माप ही नहीं, बल्कि बालक का जीवन की समस्याओं के
प्रति दृष्टि-~कोण है. यदि बालक घर के हर कार्य को मन लगाकर करता है, तो
पढ़ाई में ऐसा करना उसके लिए स्वाभाविक होगा. मां को गृहकार्य (होमवर्क)
के लिए उसके पीछे नहीं लगना पड़ेगा, न ही पिता को शाम को घर पहुंचकर यह
पूछना होगा कि बालक ने गृहकार्य किया है या नहीं? कार्य को उचित प्रकार
से करना, समय पर करना और करके किसी के प्रति उपकार न जताना, यह बातें
स्कूल नहीं सिखाते, बालक को घर के वातावरण से मिलती हैं. स्कूल के कार्य
में सफाई की सामान्यत: यही दशा होती है. जो बालक अपने कपड़े उचित स्थान
पर नहीं रखेगा, या पानी पीकर गिलास को जहां मर्जी हो, रख देगा, तो उसकी
पुस्तकें और कापियां यदि बिखरी पड़ी हों, या समय पर न मिलें, तो कोई
विचित्र बात नहीं होगी. जिन परिवारों में अनुशासन उचित है, बच्चे की जीवन
के प्रति धारणाएं भी अच्छी बनती हैं. यह धारणाएं उसके बहुत-से समय को
नष्ट होने बचा देती हैं, और उसकी क्षमता को बढ़ावा देती हैं. ऐसा बालक
जिस पाठशाला में भी पढ़े, चाहे वह सरकारी हो या पब्लिक स्कूल हो, अपने
शिक्षक के ज्ञान से पूरा लाभ उठाएगा.
एक बार मैंने दिल्ली हायर सेकेण्डरी स्कूल परीक्षा के उन पांच
विद्यार्थियों को अपने कार्यालय में निमंत्रित किया, जिन्होंने उस वर्ष
की परीक्षा में पहली पांच पोजीशनें प्राप्त की थीं. पांचों के पांचों
मेधावी नहीं थे. दो का तो बुद्धिमाप बहुत ही ऊंचा लगता था. दो इसलिए
पोजीशन ले गए कि बहुत परिश्रमी थे, परन्तु जो बात उभरकर सामने आयी, वह यह
थी कि पांचों के पांचों जीवन के प्रत्येक कार्य को बड़ी तत्परता और सफाई
से करते थे. एक लड़का जो सबसे निर्धन परिवार का था (उसके पिता एक दुकान
पर मुंशी थे.) ने तो यह बताया कि मैं आठ दिन के बाद कमीज बदलता हूं. उसने
बड़े गर्व से यह कहा कि उस जैसे गोभी के परांठे उसके मुहल्ले में कोई
नहीं बना सकता. जिस बालक के घर पढ़ाई में सहायता करनेवाले तीन व्यक्ति
थे, उसने हंसते हुए यह कहा, कि उन तीनों से काम लेने के लिए, चाहे उनमें
मेरा बड़ा भाई भी हो, प्रत्येक की सेवा करनी पड़ती थी. एक लड़के ने तो
यहां तक कहा कि जनाब, हमारी माताजी ने सब परिवार को एक ही शिक्षा दी है
कि जो कार्य करने योग्य हो, उसे उचित प्रकार से और उचित समय पर किया जाए.
दूसरी धारणा, जो कि बच्चे की स्कूली शिक्षा में सहायता करती है, वह यह है
कि प्रत्येक सामान्य बच्चा इस योग्य बन सकता है कि वह किसी अच्छे व्यवसाय
में लग सके. उसको ऐसा बनाने के लिए विशेष प्रयत्न और व्यवस्था की
आवश्य-~कता नहीं होती. पांच-छह घंटे स्कूल रहना, और वह भी उन शिक्षकों के
साथ, जिनका स्तर बालक की बूद्धि से बहुत ऊंचा होता है, किसी के लिए अच्छे
अंक प्राप्त करने का मूल कारण बन सकता है. यदि कोई बालक ऐसा नहीं कर
सकता, तो उसका कारण यो तो परिवार में सिखाए गलत व्यवहार होता है, या फिर
उसकी मानसिक समस्या. हमारी परीक्षाओं में प्रश्नपत्रों को बनाते समय कई
बातों को ध्यान में रखा जाता है. सैकड़ों ऐसे स्कूलों के बालक पास करने
होते हैं, जिनमें बैठने का भी प्रबंध नहीं होता. प्रश्नपत्र बनानेवालों
को उन पर भी दृष्टि रखनी होती है, जिनके जीवन में कोई स्थिरता है ही
नहीं. अब इस वातावरण में बच्चा सुखदायक बने भी तो कैसे! इसलिए जिन
बालक-बालिकाओं के घर में समस्याएं अधिक नहीं होती हैं या माता-पिता
परिवार की नोंक-झोंक में बच्चे को नहीं घसीटते और न ही आवश्यकता से अधिक
लाड़-प्यार करके उन्हें बिगाड़ते हैं, और न ही जरा-जरा-सी बात पर आलोचना
करके उन्हें नीचा दिखाते हैं, बालक स्वयं ही उत्तरदायी बन जाता है. जिन
माता-पिता की इस बात में रुचि हो कि वह अपने बच्चे का उच्चस्तर देखना
चाहें, वे उसकी सहायता चाहे न करें, किंतु अपनी शंकाओं या आन्तरिक
व्यग्रता के कारण उसके मार्ग में बाधाएं न खड़ी करें. अनेक माता-पिता
उच्चश्रेणी की खोज में स्कूल बदलते रहते हैं. जो नहीं भी बदलते, उनमें
अधिकतर बदलना तो चाहते हैं, परन्तु क्षमता नहीं होती. इन घरों में
स्कूलों के गुण-~दोषों पर इतना वाद-विवाद चलता रहता है कि बच्चे का मन
टिक ही नहीं पाता. यह जानकर कि उसको किसी अच्छे स्कूल में प्रवेश नहीं
मिल सकता, या तो उसे माता-पिता से घृणा हो जाती है या स्वयं में हीनता की
भावना उत्पन्न हो जाती है. बालक एक फूल की तरह होता है, जिसको माली के
हाथ और हवा-पानी की आवश्यकता तो है, लेकिन माली के घर की त्रुटियों या
आशाओं का उस पर कोई बोझ नहीं होता. जो माता-पिता बालक को व्यवहार में
सुव्यवस्थित बना लें, उनको शिक्षा के बारे में विचार करने की कोई
आवश्यकता नहीं. अच्छे व्यहार वाले बालक यदि किसी के बाह्य प्रभाव से
रास्ते से भटक भी जायें, तो भी सरलता से फिर वापस आ जाते हैं. अनेक
परिवार तो ऐसे देखे गये हैं, जिनमें बच्चे को मेधावी बनाने पर इतना बल
दिया जाता है कि घर का वाता-~वरण दूषित हो जाता है. पिता माता को दोषी
ठहराते हैं और माता यह समझती है कि पिता उसे बिगाड़ रहे हैं. जब घर में
ऐसा वातावरण हो, तो सगे-सम्बन्धी भी बीच में हस्तक्षेप करना आरम्भ कर
देते हैं. सबसे घृणापूर्ण बात तो यह है कि हर समझाने वाला बच्चे को यह
समझाता है कि फेल होने या थोड़े अंक लेने से वह कैसे जीवन में सफल हो
सकेगा? समझा यह जाता है कि बच्चे को डराने से और यह बताने से कि उसकी
लापरवाही क्या-क्या हानि कर सकती है, बच्चा कार्य में अधिक मन लगाएगा. यह
एक बहुत बड़ी भूल है. जिस बालक का विश्वास तोड़ दिया गया हो, वह मन
लगाएगा तो कैसे? इसके विपरीत जिस घर में रचनात्मक वातावरण है और इस बात
पर अधिक बल दिया जाता है कि अमुक स्थिति में क्या किया जाना चाहिए, वहां
बालक को नया उत्साह मिलता है. शिक्षा के वर्ष बहुत लम्बे होते हैं. आजकल
तो स्कूल में ही १३-१४ वर्ष लग जाते हैं. यह बच्चे के शैक्षणिक विकास के
लिए अच्छी बात है. उसको समय मिल जाता है कि वह एक बार यदि पीछे भी र ह
गया हो, तो अगले वर्ष कमी को पूरा कर ले या उसकी यदि एक विषय में आज रुचि
उत्पन्न न हुई हो, तो अगले वर्ष हो सकती है. माता-पिता के लिए उचित होगा
कि वह बालक की शिक्षा के बारे में एक तो अधिक घबराएं नहीं, और दूसरा उसको
यह न बताएं कि असफल होने से क्या होगा. उन्हें तो यह बताना होगा कि सफलता
तो बच्चे का जन्मसिद्ध अधिकार है. बाधाएं आएं तो उनका समाधान क्या होगा.
