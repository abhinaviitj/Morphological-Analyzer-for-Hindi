<ळिटेरटुरे><णोवेल्><घोपलि><षहेन् ख्हो घयि><१९८०><ढिन्मन् फ्रकस्हन्><ढेल्हि><२०-२५><२०६०><घोपलि, षहेन् ख्हो घयि, णो><घिरिस्ह् णट्ह् झ्ह>

+ इस तरह वह प्रतिदिन राम के बहाने बलराज के दर्शन करने आने लगी. इम दोनों नदी
के किनारे के उस अकेले वृक्ष के नीचे आ बैठते और देर तक दिलों की प्यास बुझाया
करते. जब कीर्तन समाप्त हो जाता तब वह भी मुझ से अलग होकर चल देती. पहाड़ी के
मोड़ से जब वह मुझे प्रतीक्षा करते हुए देख लेती तो उससे शेष दूरी सही न जाती
और वह वहां से दौड़ लगाती और लपकती हुई मेरी बाहों में दम लेती. मुझे स्मरण है
वह घड़ी जब एक दिन वह इसी उतावली में गिर कर चोट खा गयी थी और अपने सफ़ेद रूमाल
से उसकी चोट को बांधते हुए मैंने कहा था, 'तारा ! इतनी जल्दी क्यों करती है ?
देखती नहीं लहू निकल आया है ?'
और उसने मुस्करा कर उत्तर दिया था, 'क्यों तुम्हें यह लहू दीखता है ? यह तो
मेरे प्रेम की लाली है.' पेड़ का सहारा ले कर वह मेरे सामने खड़ी हो गयी.
उसकी छाया नदी के जल में ऐसे तैर रही थी जैसे मेरे मन में कल्पना. उसका दायां
हाथ मेरे बाएँ कन्धे पर रखा था. उसे अपने हाथ में ले कर मैंने पूछा, 'मां ने
यदि चोट के बारे में पूछा तो क्या कहोगी ?'
कुछ देर तक वह मौन बनी रही. मैंने नदी के जल मे उसके विकम्पित प्रति-~बिम्ब को
देखा.
'कहूंगी, भगवान् राम का प्रसाद है. लौटते हुए उन्होंने तिलक कर दिया है.' वह
खिलखिला कर हंस पड़ी, 'क्यों ठीक है न ?' वृक्ष के नीचे भूमि पर बैठते हुए उसने
मेरी ओर देखा और फिर नदी के जल में दृष्टि को स्थिर किये हुए उसने कहा, 'चिन्ता
न करो कवि ! मां कुछ नहीं कहेगी.' और उसने अपने पैर नदी के जल में डुबो दिये.
मैनं पूछा, 'यह तो झूठ है तारा ! तो क्या झूठ कहोगी !'
'इसमें झूठ कैसा ? क्या यह तुम्हारा प्रसाद नहीं है ?'
'चलो मान लेता हूँ. किन्तु मैं भगवान राम तो नहीं हूँ न !'
उसने पैर के आघात से नदी के जल को उछालते हुए मेरी ओर देखा और कुछ सोच कर बोली,
'यह तो भक्त की श्रद्धा और उसके विश्वास पर निर्भर करता है कि वह किसे भगवान्
मानता है...' पलकें उठाकर उसने मेरी ओर देखा. उस समय उसकी आंखों में प्रश्न चमक
रहा था. घड़ी भर के व्यवधान के उपरानेत उसने कहा, 'तुम्हें अभी तक विश्वास
नहीं हुआ ?' अकस्मात् वह मेरी देह से लिपट गयी, 'मेरे राम तो तुम्हीं हो. मैंने
भगवान् राम को यदि देखा है तो केवल तुम में ही.'
नदी के जल में एक बड़ा पत्थर पड़ा था और जल उसी के ऊपर से कल-कल करता बह रहा
था. तारा ने उस पत्थर की ओर देखा और हाथों से जल को उछालते हुए बोली, 'जानते
हो, यह जल क्या कह रहा है ?'
वह मौन भाव से जल की नन्ही लहरियों को देख रही थी. कुछ ही क्षणों की चुप्पी के
उपरान्त उसने कहा, 'इस जल की भाषा सम्बवतः कोई नहीं समझता-~क्या तुम्हारी समझ
में आते हैं इसके शब्द ?'
मैंने कहा, 'कोई कैसे नहीं समझता. यह वृक्ष समझता है इसकी भाषा.'
'क्या वास्तव में समझता है ?' बड़ी गहराई से उसने पूछा.
'न समझता तो झूमता कैसे ?'
तारा थोड़ी देर को मौन हो गयी और फिर बोली, 'ऐसी ही एक नदी मेरे ह्रदय-~तल में
भी बह रही है-वह भी कल-कल कर रही है ! उसके भी शब्द हैं, जिन्हें तुमने अभी ठीक
से नहीं समझा.'
'तुमने समझा उन्हें ?' मैंने पूछा.
मेरे इस प्रश्न पर वह तनिक गम्भीर हो गयी. दार्शनिकों जैसी हँसी हँस कर उसने
कहा, 'मैं न समझती तो दौड़ी हुई तुम तक कैसे आती ! उसी की भाषा ने तो मुझे जीना
सिखाया है. मुझे तो उसके जल में त्रिलोकी का तत्त्व समाया जान पड़ता है. उठ-उठ
कर किनारे तक आती हुई उसकी लहरें मुझे तो ऐसी प्रतीत होती हैं, जैसे किसी
गम्भीर रहस्य की अभिव्यइत कर रही हों.'
तारा ने अपने हृदय का एक सर्वथा नवीन पृष्ठ मेरे सामने खोल दिया था. मैं विभोर
सा उसकी ओर देख रहा था. अकस्मात् मेरे मुंह से निकला, 'उस अर्थ को जरा मुझे भी
समझा दो !'
नाग-पुत्रों सी उसकी केशवल्लरियाँ उसकी गौर पृष्ठभूमि पर वायु वेग से मचल रही
थीं. अपनी केश-राशि को समेटते हुए उसने जैसे तन्द्रिल नयनों से मेरी ओर देखा.
घड़ी भर को वह मूक हो गयी. कुछ सोच कर बोली, 'किन्तु वे तरल शब्द कहाँ से लाऊँ,
जिनकी एक-एक बूंद से स्वयमेंव व्यक्त हो जाने वाले सहस्त्रों अर्थ लिपटे होते
हैं.' अच्छा यही है कि तुम स्वय उन्हें समझने की चेष्टा करो पर बुद्धि से नहीं
हृदय से !' अकस्मात् वह मुस्करायी. उसकी उस मुस्कराहट में मुस्कराहट का तत्त्व
कम और अर्थ की गहराई अधिक थी. उसने आगे कहा, 'तुम्हें मैं क्या समझाऊँ ! तुम तो
कवि हो-प्रकृति के प्रकाण्ड पारखी. तुम्हारी कल्पना की किरणें तो सूर्य की
किरणों से भी अधिक तेज है.'
बुद्धि जब हताश होकर अबोध बालक की तरह रोने लगती है तब कल्पना उसे धीरज बाँधती
है, उसके आँसू पोंछती है और अंगुली पकड़ कर आशा की राह दिखाती है. मैंने भी उसी
कल्पना का सहारा लिया और तारा के हृदय-तल में बहने वाली नदी के शब्दों के
अर्थों का जान गया. मैंने कहा, 'तारा ! तुम मुझे कवि कहती हो. इसमें तो कोई
सन्देह नहीं कि मैं लिखता हूँ किन्तु कवि का स्थान बहुत ऊचा है. मैं समझता हूँ
कि अपने इस लघु जीवन में मैं उसे पा न सकूँगा.'
तारा ने आश्चर्य से कहा, 'क्या मतलब ?'
'मतलब यह है कि मैं केवल आलेखक हूँ और आलेखक स्वयं कुछ नहीं लिखता. उसे कोई
लिखाता है और वह लिखता चला जाता है.'
तारा की मुखाकृति को देखने से लगता था जैसे उसके मानस में द्वन्द्व सा मच गया
हो और हृदय-तल से प्रश्नों के समूह उठ-उठ कर ऊपर की ओर चले आ रहे हों. उसने एक
बार तैरती नजर से मेरी ओर देखा और फिर धीरे से बोली, 'वह कौन है, जो तुम्हें इस
तरह लिखाता है ?'
'सच कहूँ या झूठ ?' मैंने पूछा.
'झूठ क्यों कहोगे ?' तारा ने कहा, 'सच कहो न !'
'इसलिए कि झूठ भी अपना एक अलग-स्थान रखता है और उसमें भी अपनी एक रंगत होती
है. कहीं-कहीं तो वह सत्य से भी आगे बढ़ जाता है.'
'अच्छा तो, न मुझे झूठ चाहिये और न सत्य. जो तथ्य है वही कह डालो.'
'तथ्य कहूँगा तो विश्वास नहीं हरोगी !'
'तुम बताओ तो.'
'तो लो सुनो ! वह तुम्हीं हो.'
तारा तनिक मुस्करायी और फिर अपने आपको संयत करते हुए उसने कहा, 'चलो हटो, तुम
तो चुहल करते हो !' उस समय मैंने देखा कि उसकी आंखों से गर्व की रश्मियाँ फूट
रही थीं.
'चुहल नहीं कर रहा हूँ तारा ! तथ्य कह रहा हूँ.' मैंने उसे कंधों से पकड़ कर
अपनी ओर मोड़ लिया और नकट से देख कर कहा, 'तुम्हीं वह प्रेरणा हो तारा, जिसने
मेरी लेखनी में शइत भर दी है. तुम्हारे सम्पर्क से पूर्व भी मैं लिखता था
किन्तु अपनी ही रचना में मुझे आनन्द नहीं आता था. जब से तुम्हारे प्यार का
सम्बल मिला है, मैं अपनी रचनाओं से प्यार करने लगा हूँ-मुझे तो वे तुम्हारी
सन्तानें लगती हैं. यह तुम्हारा पावन प्यार है, जो मेरी सृष्टि के आकाश में
कल्पना का रंग भर रहा है. मैंने फूल देखे थे तारा, किन्तु उनकी चटकन और उनके
विकचन को मैंने तुम्हारी ही आँखों में देखा है. मैंने सागर देखा था किन्तु उस
पर मचलती हुई तरंगों को मुझे तुम्हीं ने दिखाया है. तुम्हीं वह पुष्प हो, जिसकी
गन्ध मेरी कल्पना के नासापुटों में सदा के लिए समा गयी है.'
मैंने देखा कि तारा आश्वस्त भाव से मुझे देख रही है. थोड़ी ही देर में उसने
मेरे सीने पर अपना सिर रख दिया. उस समय उसकी आँखें तन्द्रिल हो गयी थी. उसके
मुख से परम आत्मीयता का चोला पहने जो शब्द निकले, वे इस प्रकार थे, 'इतना ऊँचा
न उठाओ बलराज कि फिर नीचे देखने में भय लगे.'
वह सिमट कर मेरे और निकट आ गयी थी. मुझे अच्छी तरह याद है कि उस दिन मंगलवार
था और भक्तजन मन्दिर में कीर्तन कर रहे थे. उसकी समवेत स्वर लहरियाँ हवा के
परों पर बैठी हम तक पहुँच रही थीं. संध्या उतरने को थी. स्वर्ण पुरुष पश्चिम के
क्षितिज में सिर छुपा रहा था. उसकी लालिमा वृक्ष-याचकों की याचना पूर्ण कर नदी
के जल में प्रतिबिम्बित हो रही थी. संध्या के रेशमी वक्ष को दुलारता हुआ एक
बादल धीरे-धीरे ऊपर उठा रहा था. वातावरण में स्निग्घता और मोहकता व्याप्त थी.
तारा मेरे शरीर से सटी मौन बैठी थी. अकस्मात् कीर्तन का स्वर शांत हो गया.
मैंने कहा, 'तारा ! लगता है अब आरती होने वाली है.' किन्तु उसने कोई उत्तर न
दिया; चुपचाप मेरे वक्ष से लगी लेटी रही. वह मौन थी किन्तु उसका वह मौन जैसे
अभिव्यइत का उपहास कर रहा था. अकस्मात् मेरे होंठ उसकी कनपटी के पास विश्राम
भाव से झुक आये. कुछ देर तक उसकी वेणी से मेरी नाक कलोलें करती रही, मेरे हाथों
की उंगलियां देर तक उसकी उंगलियों से उलझती-~सुलझती रहीं. उसकी कटि के नीचे
बालों के विशाल जाल में मेरी बायीं भुजा बहुत देर तक जैसे कुछ खोजती रही. एकाएक
मैं सम्हल कर बैठ गया. मैंने झुक कर धीरे से उसके कपोलों को सहलाया. उसके केशों
की भीनी महक मेरे नासापुटों को अलौकिक आनन्द प्रदान कर रही थी. मैंने कहा,
'तारा ! आरती समाप्त हो गयी, अब भक्तों के लौटने का समय है.'
मेरे इन शब्दों के साथ ही वह उठ बैठी. संध्या गहरी होने लगी थी और वातावरण
उसमें डूबता जा रहा था. दूर से मैंने देखा, भक्तजन नगर की ओर जाने वाली
पगडण्डी पर चल पड़े थे. मन्दिर से कुछ ही दूर एक चट्टान की ओट में उसे छोड़ते
हुए मैंने कहा, 'थोड़ा सा प्रसाद मेरे लिये भी रख लेना.' ललचाई दृष्टि से उसने
एक बार मेरी ओर देखा और फिर चल दी. मन्दिर की ओर बढ़ती हुई उसकी देह-लता को मैं
कुछ देर तक खड़ा देखता रहा. वह अपने वेग भरे कदमों से चली जा रही थी भक्तजनों
की भीड़ में खो जाने के लिए. कुछ ही देर में संध्या के बढ़ते हुए अन्धकार ने उसे
अपने भीतर छिपा लिया-अब वह मुझे नजर नहीं आ रही थी. मैं अकेला रह गया था. मैंने
वह शिला छोड़ दी, जिस पर अपनी भुजाओं का बल डाले मैं उसकी गतिमान काया को निहार
रहा था.
मेरी यह कमजोरी है कि जब मैं अधिक खुशी या अधिक गम को सम्हाल नहीं पाता तब उसे
लेखनी या वाणी द्वारा व्यक्त कर कुछ हलका हो जाना चाहता हूँ. पिछली संध्या को
तारा जब मन्दिर के पास मुझ से अलग हुई थी तब मुझे लगा था कि मेरी झोली को मेरे
हमजोली ने बहुत ज्यादा भारी कर दिया है. विश्वास, आनन्द और उल्लास से भरी यह
खुशियों की झोली ले कर जब मैं घर की ओर चला तो मेरे कदम कहीं के कहीं पड़ रहे
थे. मुझे यह बात भूलती नहीं कि उस रात मैंने खूब जी भर कर लिखा था और
लिखते-लिखते दो बज गये थे. दूसरे दिन मैं देर तक पड़ा सोता रहा था. जब आँख खुली
तो तारा रामायण का पाठ कर के अपने घर जा चुकी थी. मैंने उठ कर स्नान किया और
कुछ नाश्ता कर के शर्मा जी के घर जा पहुँचा. वह सिगरेट होल्डर में सिगरेट लगाये
धुआँ उड़ा रहे थे. मुझे देख कर बोले, 'क्या बात है, तुम दो तीन दिन से दिखाई
नहीं दिये हो ?'
'सब ठीक है, बस यों ही.'
उन्होंने एक कश लेकर कहा, 'नहीं भाई, ऐसा मत किया करो. लेखक को तो सदा किसी न
किसी से मिलते ही रहना चाहिये. इससे उसकी कलम में निखार आता है-नवीन अनुभव
प्राप्त होते हैं और जो हम पुस्तकों से नहीं पा सकते वह हमें अना-~यास ही
प्राप्त हो जाता है.' इतना कह कर वह थोड़ी देर को रुके और मेरे मुख की ओर देखने
लगे. जरा खाँसे और फिर बोले, 'आज तुम्हारी आँखें मुर्झाई-मुर्झाई सी क्यों लग
रही हैं ?'
मैंने हल्की मुस्कान के साथ उत्तर दिया, 'रात काफी देर तक लिखता रहा हूँ.'
मेरी बात सुन कर उनका चेहरा मुस्कान से भर गया. बोले, 'शाबाश ! लिखते जाओ, खूब
लिथो- जी भर कर. मेरा विश्वास है कि एक दिन आयेगा जब इस दुनिया के लोग आकाश
में एक नहीं दो सूर्य देखेंगे किन्तु ऐसा होगा तभी जब तुम इसी तरह निरन्तर
परिश्रम करोगे और गोताखोर बनोगे.'
वह एकाएक हँस दिये और बोले, 'शायद तुम समझे नहीं ! मेरा मतलब यह है कि तुम्हें
कवि या लेखक बनने से पहले गोताखोर होना चाहिये. तुम्हारी सांस यदि लम्बी न होगी
तो तुम मानव-हृदय के अथाह जल को चीर कर उसके तल को कैसे टटोलोगे. तुम्हारी कलम
को तो रूमाल बन कर गरीबों, दुखियों और दर्दमन्दों के आंसू पोंछने हैं...'
हल्का सा व्यवधान लेकर उन्होंने कहा, 'कुछ खाओगे ?' और मेरे उत्तर की प्रतीक्षा
किये बगैर ही वह उठ कर भीतर चले गये. थोड़ी देर में लौटे तो उनके हाथों में दो
बड़े-बड़े सेब थे. उनमें से एक को मेरी ओर बढ़ा कर बोले, 'ऐसे ही खाना पसन्द
करोगे या चाकू से छील दूं ?' इतना कह कर उन्होंने जेब से चाकू निकाल लिया. चाकू
आम चाकुओं से कुछ बड़ा था. उसने सेब को काटते हुए बोले, 'घब-~राओ नहीं, यह चाकू
ही है, आलोचक की कलम नहीं. इससे मैं तुम्हारी रचनाओं को नहीं देखता.' और वह
स्वयं ही खिलखिला कर हँस पड़े और फिर संयत होते हुए उन्होंने कहा, 'कल मैंने
तारा को स्वेटर बुनते देखा था. मैं चाहता हूँ कि तुम भी गीतों के स्वेटर बुनो
और उन्हें समाज को पहना दो. तुम शायद नहीं जानते कि हमारा समाज स्वार्थ के शीत
से ठिठुर रहा है.'
एकाएक वह उठ खड़े हुए और कोट की जेब में हाथ डाल कर कुछ सोचने लगे. घड़ी भर उसी
अवस्था में रहने के बाद उन्होंने कहा, 'तुम्हारा क्या विचार है, कहीं चला जाये ?'
मैंने कहा, 'चलिये !'
उन्होंने अपनी जेब से सिगरेट-होल्डर निकाला और उसमें सिगरेट खोंस कर पीने लगे.
नथनों से घुआं निकाल कर उन्होंने कहा, 'तो आओ चलें !'
जब हम शहर से काफी दूर निकल आये तो देखा कि हमारे आस-पास प्रकृति का उन्मुक्त
आँचल फैला है. एक बार उन्होंने प्यार भरी मुस्कराहट से अपने चारों ओर देखा और
फिर बोले, 'प्रकृति में भी कैसा अनोखा आकर्षण है. देखो ! किस तरह आँखों को
निमन्त्रण दे रही है.'
दूर की पहाड़ी पर दृष्टि टिकाये हुए उन्होंने आगे कहा, 'तुमने कभी प्यार किया
है बलराज ?'
यद्यपि उन्होंने यह प्रश्न अत्यन्त साधारण रूप से किया था तो भी मुझे ऐसे लगा
जैसे किसी पहाड़ी बिच्छू पर अचानक ही मेरा पैर पड़ गया. मैं थोड़ी देर को मौन
हो गया-एकाएक उत्तर देना मेरे बस की बात न थी. मैं उस समय सोचने लगा कि
इन्होंने कहीं तारा को मेरे पास बैठे देख तो नहीं लिया. मन में एक तरह का
द्वन्द्व सा उठ खड़ा हुआ. उनका वह प्रश्न सर्प के फन की तरह मेरे सामने झूल रहा
था. मैं यह सोच न पाया कि मुझे कैसा उत्तर देना चाहिये. आखिर अन्दर का सारा
साहस बटोर कर मैंने कहा, 'अभी तक तो नहीं किया. आगे...'
मैंने अभी अपनी बात पूरी भी न की थी कि उन्होंने बीच ही में टोक कर कहा, 'अच्छा
! तो तुम झूठ भी बोलते है ?'
उनके इन शब्दों से मुझे विश्वास हो गया कि अवश्य ही तारा से मेरा
प्रेम-~सम्बन्ध इन पर प्रकट हो चुका है.
मैंने कहा, 'मैं समझ नहीं सका आपका मतलब ?'
सामने बरफ से ढकी पहाड़ों की चोटियों की ओर संके. करते हुए उन्होंने कहा, 'क्या
तुम्हें इनसे प्यार नहीं ? क्या प्रकृति का यह उन्मुक्त प्रांगण तुम्हें प्यार
करने को विवश नहीं करता ? क्या तुम्हें अपनी कलम सर्वाधिक प्रिय नहीं है ? क्या
आकाश की ओर सिर उठाये बरफ से ढकी चोटियों की धवल-मस्त मनुहारें तुम्हें पर्वतीय
सुन्दरियों की तरह अपनी ओर नहीं बुलातीं ? इतना कुछ होने पर भी तुम कहते हो कि
अभी तक तुमने प्यार नहीं किया. मैं भला कैसे मान लूं कि तुम सच बोल रहे हो.'
उनके जिन शब्दों ने थोड़ी देर पहले मेरे प्राणों को घेर लिया था, अब उनके वही
शब्द मुझे अनन्य सान्त्वना प्रदान कर रहे थे.
