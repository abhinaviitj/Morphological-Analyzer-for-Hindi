<ण्.श्.><ंआः><अइड् भन्तरिलल् घउर्ह्><आअयुर्वेड् फरिच्हय><१९९०><श्हरम् बोओक् ढेपोट्.><झइपुर्><१८६ टो १९३><२३००><भन्तरिलल्-आअयुर्वेड् फरिच्हय>

रक्त की उत्पत्ति--
धातु उत्पत्ति क्रम में भी धातुओं की उत्पत्ति को कहा जा चुका है.
संक्षेप में यहाँ प्रसंगोपात्त रक्त की उत्पत्ति का उल्लेख किया जा रहा
है--रस धातु का पोषक अंश जब रक्त में पहुँचता है तो वहाँ उसका पाक हो कर
उपयुक्त अंश रक्तिभूत हो कर रक्त का पोषण करता है तथा अवशिष्ट अंश मांस
के पोषण के लिए चला जाता है. इस प्रक्रिया में रंजक पित्त का
महत्त्वपूर्ण योगदान रहता है. यह पित्त के वर्णन प्रस ग में स्पष्ट किया
जा चुका है.
रक्त का स्वरूप--
रक्त में रञ्जक द्रव्यों की उपस्थिति ही इसको रक्ततत्व प्रदान करती है.
यद्यपि प्लाज्मा श्वेत कण आदि भी इसमें स्थित रहते हैं पर इसका लाल रंग
इसमें स्थित रक्तकणों के कारण होता है. रक्तकणों की न्यूनाधिक उपस्थिति
ही इसके वर्ण में भिन्नता प्रदान करती है. वर्तमान में रक्त का
पूर्णरुपेण वैज्ञानिक विशेलषण करके उसके वर्ग (ग्रुप) बनाये गये हैं. एक
व्यक्ति के वर्ग के अनुरूप ही दूसरे व्यक्ति का रक्त पाये जाने पर उन्हें
एक ही वर्ग का माना जा कर परस्पर एक दूसरे को रक्ताधान किया जा सकता है
रक्त को कुछ वर्गों में विभक्त किया गया है. आचार्य चरक ने शुद्ध रक्त के
स्वरूप को निर्दिष्ट करते समय जिन लक्षणों का निर्देश किया है वे मात्र
रक्त के वर्ण को ही संकेतित करते हैं.
यथा--
`तपाये हुये स्वर्ण के समान लालवर्ण, बीर बहूटी के समान लालवर्ण, रक्त
कमल के समान लालवर्ण, अलक्तक (लाक्षा) के समान लालवर्ण तथा गुरु जाफल के
समान लालवर्ण के रक्त को शुद्ध समझना चाहिये.
यहां आचार्य ने रक्त के लालवर्ण की तुलना पाँच विभिन्न प्रसिद्ध चीजों से
की है तथा पांचो को ही शुद्ध माना है. अत: इससे यह अनुमान लगाया जा सकता
है कि आचार्यों ने भी रक्त को विभिन्न परीक्षणों के आधार पर वर्गीकृत
किया होगा यह वर्गीकरण आधुनिकों के वर्गीकरण के समानता नहीं है पर है इसी
तरह का प्रयास. आधुनिकों के समान सम्भवत वर्गीकरण करने की उन्हें
आवश्यकता ही नहीं पड़ी होगी, क्योंकि एक वर्गीकरण का सर्वाधिक महत्त्व
रक्तधान (भ्लोओड् ट्रन्स्मिस्सिओन्) के लिए हैं, प्राचीन आचार्यों ने समान
द्रव्य से समानद्रव्य की अभिवृद्धि का सिद्धान्त स्वीकृत करते हुये
रक्तक्षय में रक्त का प्रयोग ही निर्दिष्ट किया है पर वह या तो मुख से
अथवा बस्तिद्वारा गुद से प्रयुक्त किया है, वह भी पशुओं का रक्त लिया है,
मनुष्य का नहीं. पर इतना अवश्य स्पष्ट है कि इन्हें रक्त के प्राप्त होने
वाले विभिन्न वर्गों का ज्ञान था.
रक्त की शुद्धता को जानने के अन्य तरीके भी हैं यथा शुद्ध रक्त का दाग
यदि कपड़े पर लग जाय तो वह दाग उस कपड़े के धोने पर छूट जाता है, यदि
शुद्ध रक्त को अन्नादि में मिश्रण करके पशुपक्षियों को खाने के लिये दिया
जाय तो वे खा जाते हैं, अशुद्ध रक्त हो तो वे नहीं खाते. लेकिन इसमें
संशय है क्योंकि अनेक पशु-पक्षी तो कैसा भी रक्त हो खा जाते हैं अत:
शुद्धता की जांच इनसे होता असम्भव है. वर्तमान काल में शुद्धता की जांच
के कुछ मापदण्ड है, यह जाँच कुछ निश्चित रसायनिक द्रव्यों के सम्श्रिण से
सम्पन्न की जाती है, प्राचीनकाल में आप्तोपदेश, प्रत्यक्ष और अनुमान को
महत्त्व दिया जाता था. अत: रक्त के कार्यों को देखकर भी इसकी
शुद्धाशुद्धता का अनुमान लगाया सकता था.
रक्त के कर्म--
रक्त शरीर के वर्ण में श्रेष्टता लाता है, मांस की पुष्टि करता है तथा
जीवित रखता है. जीवन के लिए इसे परमावश्यक मान कर आचार्यों ने इसी में
जीव संज्ञा को आरोपित किया है. यथा देह का मूल रुधिर ही है तथा रुदिर के
द्वारा ही देह को धारण किया जाता है, इसलिए रक्त की यत्नपूर्वक रक्षा
करनी चाहिये क्योंकि रक्त ही जीव है. एक अन्य स्थल पर भी आचार्य सुश्रुत
ने इनके कार्यों का उल्लेख करते हुए कहा है कि धातुओं का पूरक, शरीर का
वर्ण एवं स्पर्श का नि:-~संशय ज्ञान करवाना विशुद्ध रक्त का कर्म है.
आचार्य चरक ने भी बल, वर्ण, सुखायु और प्राणों के लिए रक्त को आवश्यक
माना है.
रक्तक्षय के लक्षण--
अग्निमान्द्य, शरीर में ऊष्मा का अभाव (शैत्य की अनुभूति) तथा वायु का
प्रकोप होता है. रक्त के क्षय होने पुर अन्य धातुओं के क्रमों पर प्रभाव
पड़ता है, इस श्वासवरोध, ह्त्कार्यवरोध तथा मूर्च्छा आदि भी उत्पन्न हो
सकते हैं. अधिक रक्त क्षय होने पर शीघ्र ही मृत्यु हो जाती है.
रक्त की वृद्धि के लक्षण--
शरीर के अंगों और नेत्रों में अधिक रक्तवर्णता तथा सिरापूर्णत्व की
स्थिति हो जाती है. अधिक दबाब के कारण कहीं पर सिरा या केशिकायें आदि
फट-~कर अन्त:स्राव हो सकता है. वीसर्प, रक्तपित्त एवं कुष्ठादि रोग भी
उत्पन्न हो सकते हैं.
मांस-धातु
शरीर के संगठन को प्रदान करने वाला मांस शरीर के बल, पुष्टि, एवं अंगों
को आकृति तथा स्थिति का आधार होता है. इसके अभाव में शरीर मात्र
अस्थि-~पञ्जर रह जाता है. धारण कर्म तथा मेदो धातु के पोषण कर्म के कारण
इसकी भी संज्ञा है.
धातुमांस की उत्पत्ति--
धात्वग्नि व्यापार में रक्त से पोषण प्राप्त करने वाला मांस उसी तरह
पोष्य और पोषक रूप में स्वयं की पुष्टि तथा मेद का पोषण करता है. मांस को
पुष्ट करने वाले तत्वों को आहार में अधिक ग्रहण किया जाने पर मांस की
अधिक उत्पत्ति अथवा पुष्टि होती है.
मांस धातु का स्वरूप--
सामान्यतया पेशियों के रूप में दिखलाई देने वाला मांस ही मांसधातु है.
वर्त-~मान में कुछ विद्वानों की धारणा है कि शल्य-शास्त्र की दृष्टि से
मांस पेशियां ही मांसधातु है लेकिन काय चिकित्सा के दृष्टिकोण से तो
रसधातु का वह भाग जिसमें मांस पोषण तत्त्व है और अब वह पेशियों में आकर
इनका पोषण करता है वही मांस धातु है. इसका कारण यह बताया जाता है कि मांस
में विकृति होने पर शल्य चिकित्सा में स्थानीय धातु का प्रत्यक्षत: छेदन,
भेदन, लेपन, रोपण आदि के रूप में उपचार किया जाता है. जबकि काय चिकित्सा
में मांस की क्षय या वृद्धि से सम्बन्धित द्रव्यों का प्रयोग किया जाता
है. अपने-अपने स्थान पर ये दोनों ही दृष्टिकोण सही है, पर इस बात को पीछे
विस्तार से स्पष्ट किया जा चुका है कि पूर्व धातु अपरधातु का पोषण करती
है. अत: मांस पेशियों को ही मांसधातु मान लेने पर इनमें स्थित धातु
(जिसमें कि पोष्य और पोषण अंश रहता है) का भी समावेश हो जाता है, अत:
मांस पेशियां ही मांसधातु हैं. इनका आकार विभिन्न स्थलों पर विभिन्न
प्रकार का है.
मांस धातु के कार्य--
मांस शरीर की और मेद की पुष्टि करता है. यह स्पष्ट है कि मांस की स्थिति
मांस पेशियों के रूप में होती है. इस मांस का प्रमुख कार्य शरीर को संगठन
प्रदान करता है तथा सिरा, अस्थि, मर्म और संधियां आदि पेशियों से ढकी हुई
रहती हैं, इसीलिए वे बलवान रहती हैं. सिरा, स्नायु आदि बिना किसी आश्रय
के नहीं रह सकती अत: पेशियां उनको आश्रय प्रदान करती हैं, वैसे स्नायु,
आदि का होना पेशियों के लिए हितकर है. क्योंकि ये पेशियाँ इनसे बंधी हुई
रहती हैं तथा अस्थियों का अवलम्बन करके रहती हैं. इनके कारण ये खिसक भी
नहीं सकती तथा गिर भी नहीं सकती. मांस पेशियों के कारण ही शरीर की
सम्पूर्ण चेष्टाओं का सञ्चालन होता है. अत: संक्षेप में यह कहा जा सकता
है कि मांसधातु--
(क) शरीर की ओर मेद की पुष्टि करता है.
(ख) शिरा, स्नायु आदि की रक्षा करने के साथ उन्हें स्थिरता प्रदान करता है.
(ग) स्वयं शिरा, स्नायु आदि से उपनिबद्ध रहता है.
(घ) शरीर की सम्पूर्ण चेष्टाओं का संचालन आकुञ्चन और प्रसारण के द्वारा
करता है. मांस के क्षय के लक्षण--
मांस का क्षय होने पर नितम्ब, गण्डस्थल, ओष्ट, शिश्न, ऊम, वक्षास्थल,
कांख, पैर की पिण्डलियाँ, पेट और ग्रीवा में शुष्कता (क्षीणता), शरीर में
रूक्षता, सूई चुभने जैसी पीड़ा, अ गसाद (टूटन) तचा दमनी (नाड़ी)
शैथिल्यता आदि लक्षण होते हैं.
मांस वृद्धि के लक्षण--
मांस की वृद्धि होने पर ऊपर बताये गये नितम्ब, गण्ड, ओष्ठ आदि में
स्थूलता तथा शरीर में गुरुता की उत्पत्ति होती है. अधिमाँस, अर्बुद, कील,
गलशालूक, गलशुण्डिका आदि रोग भी मांस की वृद्धि से ही उत्पन्न होते हैं.
मेदो धातु
माँस से पोषण प्राप्त करने वाले मेदो-धातु को सामान्यतया चर्बी के नाम से
व्यह्रत किया जाता है. यह चर्बी अतिमात्रा में विवृद्ध और अनावश्यक रूप
से स्थित मेद-धातु का ही विकृत रूप है. मूल मेदो धातु शरीर के लिए आवश्यक
है तथा धारण और पोषण का कार्य करता है.
मेदोधातु की उत्पत्ति--
माँस-धातु में स्थित मेदो-धातु के पोषक अंशों से मेदो-धातु की उत्पत्ति
और पुष्टि होती है. इस कार्य में अन्य धातुओं की तरह जठराग्नि, धात्वग्नि
और महा-~भूताग्नियों का सहयोगी रहता है.
मेदो-धातु का स्वरूप--
स्निग्ध, गुरु, पिच्छिल और शीत आदि गुणों से युक्त मेद स्नेहवर्ग का
द्रव्य माना गया है. अत: मोलिक रूप से इसका स्वरूप स्नेह के रूप में ही
स्वीकृत किया जाता है. शरीर में स्थित स्नेह में कफ, मेद एवं शुक्र आदि
स्निग्ध पदार्थों की गणना की जाती है. इनमें मेद का क्षेत्र सबसे अधिक
है. मेद का स्थान निर्दिष्ट करते हुए आचार्य सुश्रुत ने मज्जा, मेद और
वसा का एक साथ उल्लेख करके इनके परस्पर सम्बन्ध की ओर संकेत किया है,
उनका कहना है कि मेदोधरा नाम की तृतीय कला है जो सभी प्राणियों के उदर
में होती है और छोटी अस्थियों में मज्जा होती है. इसी का विशदीकरण करते
हुए आगे लिखते हैं कि--शरीर की बड़ी अस्थियों में मज्जा रहती है,
सम्पूर्ण छोटी अस्थियों में रक्त सहित मेद रहता है तथा शुद्ध माँस को जो
स्नेहांश होता है वह वसा कहलाता है.
इस प्रकार तीनों का ही एक साथ उल्लेख करके परस्पर सम्बद्ध कर दिया है. यह
स्पष्ट है कि मेद स्नेह स्वरूप ही है अत: शरीर में प्राप्त होने वाले इन
स्नेहांशों (मज्जा और वसा) में मेद ही होता है. यद्यपि वसा को मांस का
उपधातु माना जाता है लेकिन मौलिक रूप से तो वह मेद ही है. नलकास्थियों
में पायी जाने वाली मज्जा में ९०% मेद होता है. ऐसा आधुनिक शरीर
क्रियाविदों का कहना है. इस प्रकार मेदों धातु के स्वरूप को निम्न
स्थानों पर देखा जा सकता है, इसके स्वरूप में कुछ भिन्नता भी दिखाई देती
है--
(क) उदर एवं अन्य अंगों में सञ्चित तथा पृथश: द्दष्टव्य स्थूल मेद.
(ख) बड़ी अस्थियों में मज्जा के रूप में. (वस्तुत: यह मेद से भिन्न है पर
दोनों में स्नेह-साम्य है.)
(ग) छोटी अस्थियों में सरक्त-मेद होती है.
(घ) मांस में रहने वाला स्नेह जिसे वसा रहते हैं, मेद ही है.
मेदो धातु के कर्म--
मेदों धातु शरीर का धारण और अस्थि की पुष्टि करता है. यह शरीर के अवयवों
में उपतिप्त रहता हुआ उन्हें ब्राह्रा आघातों और शीत से बचाता है तथा
शरीरस्थ उष्मा को बाहर निकलने में नियन्त्रण रखकर शरीराग्नियों की बल
वृद्धि कर पाचन क्रिया को ठीक रखता है. सम्पूर्ण अ गो को स्निग्ध रख कर
उनमें सम्यक् क्रिया होने से रहने में सहयोगी प्रदान करता है. शरीर में
दृढ़ता और बल प्रदान करने में भी यह सहायक है. संक्षेप में यह कहा जा
सकता है--
(क) शरीरस्थ अ गों को बाहरी शीत और ताप से बचाता है.
(ख) अन्त:स्थित ऊष्मा को संरक्षण करता है.
(ग) सम्पूर्ण शरीर में स्निग्घता, दृढ़ता और कार्मुकता प्रदान करता है.
मेदो क्षय के लक्षण--
सन्धियों में टूटने की सी पीड़ा होना, आँखों का ग्लानि युक्त होना तथा
उदार का पतला होना मेद के क्षय के लक्षण है. मेदो धातु से शरीर में
स्निग्घता बनी रहती है. अत: इसका क्षय होने पर शरीर में रूक्षता की
अभिवृद्धि होती है.
मेदो-वृद्धि के लक्षण--
अ गों में अतिस्निग्घता, उदर तथा पार्श्व की वृद्धि होती है तथा कास,
श्वास आदि रोग उत्पन्न होते हैं. स्वेद को मेदो-धातु का मल कहा गया है,
अत: जब मेद की अतिवृद्धि होगी तो स्वेदाधिक्य होगा. अधिक स्वेद का आगमन
होने से शरीर में दुर्गन्ध भी अधिक आती है. मेदो-ग्रन्थि, मेदोज अण्ड
वृद्धि, गलगण्ड, अर्युद, अतिस्यौल्य, अति स्वेद आदि रोग मेदो-वृद्धि के
कारण उत्पन्न होते हैं.
अस्थि धातु
शरीर का धारण और आकृति प्रदान करने में अस्थियों का ही हेतुत्व है, ये
सभी अवयवों और धातुओं आदि को प्रत्यक्ष एवं परोक्ष रूप से अवलम्बन प्रदान
करती हैं, यदि अस्थियां नहीं हो तो सम्पूर्ण शरीर एक माँस पिण्ड की तरह
ही रह जाय, न इसमें चेष्टायें हो सके तथा न इसकी कोई आकृति ही हो, अत:
अस्थि शरीर का धारक और आकृइ प्रदान करने वाला प्रमुख धातु है.
अस्थि की उत्पत्ति--
धातु उत्पत्ति क्रमानुसार ही मेद के पोषक अंश से अस्थि-धातु का पोषण एवं
उत्पत्ति होती है. सभी धातुओं की मौलिक उत्पत्ति तो गर्भ में ही हो जाती
है, जन्म के बाद ये सभी पोषण को प्राप्त करते हुए अधिक विवृद्ध एवं
पुष्टि होती है. अस्थियों के उत्पत्ति गर्भ में होती है, लेकिन ये मृदु
एवं तरुण रूप में ही रहती हैं शनै: शनै: पोषण के माध्यम से इनमें दृढ़ता
और कठिन्यकी उत्पत्ति होती है. यह पोषण मूलरूप से आहार के द्वारा प्राप्त
होता है. तथा धातुपोषण-प्रक्रिया से अस्थि को प्राप्त होकर इसका पोषण
करता है.
अस्थि धातु का स्वरूप--
माँस की तरह अस्थियाँ भी स्थूल धातु हैं, मूल धातु के अंश पोष्य-पोषक भाव
इसी में समाविष्ट है. अस्थियों के द्वारा ही सम्पूर्ण शरीर के ढांचे का
निर्माण होता है, अत: भिन्न-भिन्न स्थलों पर इनकी आकृति में
तत्स्थानानुसार भिन्नता होते हुए भी मौलिक स्वरूप सभी अस्थियों का एक
जैसा है.
अस्थियों का मूल रूप तरुणास्थि है, अर्थात सभी अस्थियाँ प्रारम्भ में
तरुणा-~स्थिमय होती हैं, इनमें शनै: शनै: सुधा के अंशों का निक्षेपण होती
है ये सुधा के अंश उचित रीति से विपक्व होते हुए वहाँ जमा होते रहते हैं,
इससे उस तरुणस्थि को दृढ़ता प्राप्त होती है. आधुनिक विद्वान् इस कार्य
के लिए दो प्रकार के `कोषों' को उत्तरदायी मानते हैं. पहले प्रकार के कोष
सुधा को ला-लाकर यहाँ निक्षेपण करते हैं तथा दूसरे प्रकार के कोष सुधा के
अनावश्यक अंग का भक्षण कर अस्थि को निश्चित आकृति प्रदान करते हैं तथा
अस्थियों के अन्दर सछिद्रता करते हैं एवं नलकास्थियों में मज्जा-विवरों
की रचना करते हैं. आयुर्वेद में यह सारा काम धात्वग्नि पर निर्भर है, ठीक
ऐसा ही विवरण चरक संहिता में मिलता है. जिसका वर्णन प्रकार अवश्य भिन्न
है, मूल उद्देश्य और स्थिति में कोई अन्तर नहीं. अस्थियों की आकृति
स्थापना-~नुसार भिन्न-भिन्न होती है लेकिन तरुणस्थियों का सहयोग इन्हें
सब जगह प्राप्त होता है. यथा-पर्शुकाओं का उर: फलक से संधान तरुणास्थियों
के माध्यम से ही होती है. सभी अस्थियों के सिरे तरुणास्थि वेष्ठित होते
हैं, स्वर यन्त्र, कान, नाक आदि का निर्माण भी तरुणास्थि से होता है,
पृष्टवंश में प्रत्येक दो कशेरुकाओं के बीच में भी तरुणास्थि रहती है.
इस प्रकार अस्थि के दो स्वरूप हमें मिलते हैं एक तरुणास्थिमय दूसरा
अस्थि-~मय. इनके स्वरूप का ही भेद है मूलरूप में दोनों ओख ही हैं. ये
अस्थियाँ पृथक्-पृथक् हैं जिनकी आधुनिक मतानुसा संख्या २०२ है ये परस्पर
एक-दूसरे से जुड़ी रहती हैं. जिसे अस्थि सन्धि कहते हैं, अस्थि सन्धियाँ
स्नायुओं से बंधी हुयी रहती हैं. ये दो प्रकार की होती हैं--चल और स्थिर.
जहाँ कहीं भी चेष्टायें अधिक होती हैं वहाँ चल सन्धियाँ है तथा अन्यत्र
स्थिर. शाखा, हनु, कटि और ग्रीवा में चल सन्धियाँ हैं. अन्यत्र सभी जगह
की सन्धियाँ हैं जिनमें या तो बिल्कुल ही चेष्टायें नहीं होती अथवा
अत्यअल्प मात्रा में चेष्टायें होती है.
अस्थियों के कार्य--
देह का धारण और मज्जा की पुष्टि करना इनका प्रमुख कार्य है. सम्पूर्ण
शरीर के अवलम्बन का यह मुख्य आधार है. माँस पेशियाँ भी स्नायुओं के
द्वारा अस्थियों पर ही बंधी हुई रहती हैं. शरीर के कोमल एवं आवश्यक अ ग
इनसे ढके हुए रहते हैं. अत: ये नकी ब्राह्रा आघातों आदि से रक्षा करती
हैं. मस्तिष्क, ह्रदय फुफ्फुस आदि इनसे पूर्णतया आवृत होने सर्वदा
सुरक्षित रहते हैं.
अस्थि क्षय के लक्षण--
अस्थि का क्षय होने पर केश, लोम, नख तथा श्मश्रु का झड़ना, श्रम (थकान)
तथा सिन्धियों में शिथिलता उत्पन्न होना आदि लक्षण उत्पन्न होते हैं.
दाँतों का भ ग एवं पतत तथा अस्थितोद भी होता है. बालकों में होने वाला
फवक रोग भी अस्थि क्षय का विकार है.
अस्थिवृद्धि के लक्षण--
अस्थि क्षय में पोषण के अभावे में अस्थियों में रहने वाले पोष्य अंश में
न्यूनता होकर वे क्षीण होती हैं जब कि अस्थिवृद्धि में यह पोष्य अंश
अभिवृद्ध होकर रोगो-~त्त्पत्ति करता है. आधुनिक विद्वान् इसी अंश को सुधा
के रूप में स्वीकृत करते हैं.
