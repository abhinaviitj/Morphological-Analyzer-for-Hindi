<ःइन्डि ळिटेरटुरे><फ्लय्स्><इस्ह्नु फ्रब्हकर्><ढोओर् आउर् फस्><१९८९><खुरुक्स्हेट्र   आउर् फस्-फ्ल्-औ>

+ रमेश - भाभी...भाभी, ओ भाभी.
कलावती-(उठती हुई) आती हूँ. (बाहर देखकर) यह तो मेंह तेज हो गया.
[तेजी से बाहर आती है...क्षण भर बाद किवाड़ खुलने का और तेज वार्षा होने का
स्वर उठता है और फिर कलावती के पीछे-~पीछे रमेश मंच पर प्रवेश करता है. वह आभी
तीस के आस-पास साँवला युवक है. नक्श तीखे और चतुरता का परिचय देते हैं. भीग
जाने से कपड़े झाड़ता है.]
कलावती अरे तू इस बारिश में कहाँ घूम रहा है, सारा भीग गया.
रमेश-घूमता कहाँ. यहीं तक आया था.
कलावती-अच्छा अच्छा, यहाँ बैठ. भला कोई वक्त है आने का. इतना मेंह-पानी...
[वर्षा का स्वर बन्द हो जाता है.]
रमेश - (बैठ कर) अपने घर आने के लिए वक्त बेवक्त कौन चिन्ता करता है,
भाभी. (हँस कर) और फिर ऐसे मौसम में तो अपना घर सबको याद आता है.
कलावती - (कुछ फीकी हँसी हँसती हुई) हाँ, सो तो ठीक है. घर तेरा ही है. हाँ,
अच्छी तरह ऊपर को बैठ.
रमेश - ठीक बैठा हूँ भाभी ! और हाँ, सब सो गये
कलावती - हाँ बड़ी मुश्किल से सुलाया है.
रमेश - भैया नहीं आये ?
कलावती - अभी कहाँ आये हैं . क्यों क्या उनसे कुछ काम था ?
रमेश - हाँ .
कलावती - कोई खास काम ?
रमेश - अरे नहीं भाभी ! खास काम कुछ नहीं. और काम भी क्या है, कुछ नहीं. रुपये
लाया था ?
कलावती - (चकित) रुपये ! कैसे ? उन्होंने माँगे थे ?
रमेश - नहीं तो, माँगने की क्या बात थी ? अरे भाभी! कल पहली तारीख है न ?
कलावती - तो...तो क्या है ?
रमेश - ओ हो ! जैसे तुम कुछ जानती ही नहीं. अरे अमित को रुपये नहीं भेजोगी?
कलावती - अमित को ! वे तो मैं भेज चुकी.
रमेश - भेज चुकीं इतनी जल्दी अच्छा खैर, भेज चुकीं तो अब तुम ही इन्हें रखो.
कलावती - (गम्भीर) नहीं, मैं नहीं रखूँगी.
रमेश - (चौंककर) क्यों, क्या तुमने नहीं भेजे ? और किसने भेजे.
कलावती - और कौन भेजता ? जिसे भेजने चाहिएँ थे उसी ने भेजे.
रमेश -लेकिन आधे रुपये तो मैं दिया करता था.
कलावती - ओ! यह बात! हाँ तू दिया करता था, लेकिन तब, जब हम सब साझे थे,
अब हम अलग-अलग हैं, सो तेरे देने की बात नहीं उठती.
रमेश - तुम (अप्रतिभ) यह तुम क्या कह रही हो, भाभी ?
कलावती - वही जो है.
रमेश - लेकिन भाभी, मैं समझा नहीं. दूकानें तो तब भी दो थीं, अब भी दो हैं.
कलावती - लेकिन तब दो घर नहीं थे, अब घर भी दो हैं.
रमेश - लेकिन घर दो हो जाने से क्या हमारे सब सम्बन्ध टूट गये ?
कलावती - सम्बन्ध टूटने की बात मैं नहीं कहती, पर वे बदल जरूर गये हैं!
रमेश - कैसे ?
कलावती - जैसे तू कुछ जानता ही नहीं. सुन रमेश, जब हम साझे थे तो दुनिया की
दृष्टि में एक थे. तू दो सौ कमाता था और वे दस परन्तु मेरा दोनों की कमाई पर एक
सा अधिकार था. अब हम अलग-~अलग हैं. अब उनके दस ही मेरी दौलत हैं, तेरे
दो सौ पर मेरा कोई अधिकार नहीं.
रमेश - लेकिन...लेकिन... भाभी!
कलावती - इसमें लेकिन-बेकिन कहाँ आता है. यह तो व्यवहार की सीधी बात है.
नाते-रिश्ते का इससे कोई सम्बन्ध नहीं है.
रमेश - मैंने यह नहीं सोचा था. फिर भी भाभी, तुम्हारा अधिकार मेरी आमदनी पर न
हो, लेकिन अमित को कुछ देना चाहूँ तो दे सकूँ इतना अधिकार तो मेरा है.
कलावती - तू कैसी बातें करता है, रमेश? अलग होकर भी तू कहना चाहता है कि तू
अलग होने का कारण नहीं जानता . घर-घर में इस बात की चर्चा है. सबकी जुबान
पर यही एक बात है कि हमारा खर्च ज्यादा है हम कमाते कम हैं.
रमेश - (चीख कर) भाभी !
कलावती - जो बात है उसको छिपाने से क्या लाभ? रोज-रोज की खट-खट से अलग हो
जाना अच्छा है. रही अमित को कुछ देने के तेरे अधिकार की बात. जब तक हम हैं
उसके पालन-पोषण का कर्त्तव्य हमारा है. जब हम नहीं रहेंगे तब तेरे देने की बात
उठ सकती है. ना, जीते जी किसी के आगे हाथ नहीं पसारूँगी. किसी का पैसा नहीं
लगने दूँगी.
रमेश - उफ़! उफ़!! भाभी, तुमसे कोई नहीं जीत सकता . तुम...
कलावती - मैं ठीक कहती हूँ जब बहुत थे तब बहुत खर्च करके सिर ऊँचा रखा. अब कम हैं
तो क्या हुआ. तो सिर नहीं झुकाऊँगी. ना तेरी भाभी जीते जी कभी ऐसा नहीं करेगी. और
फिर तू देगा तो लौटाने की बात उठेगी.
रमेश - (खोया-खोया) मैं दूँगा तो लौटाने की बात उठेगी?
कलावती - हाँ अलग जो हैं. लौटाने ही पड़ेगे. लेकिन उतनी सामर्थ्य हममें नहीं
है. न जाने कल को क्या हो. भाई-भाई में जो मुहब्बत है वह भी खोनी पड़े.
रमेश - (चकित सा) भाभी तुम इतनी दूर तक जा पहुँची.
कलावती - और कोई रास्ता नहीं. दुनिया में सब कुछ होता है.
भाई भाई से मुकदमा लड़ता है. भाई भाई की हत्या कर देता है, भाई भाई....
रमेश - (चीख़कर) बस बस भाभी! अब हत्या के बाद क्या रह गया है.
कलावती - उसके बाद तो बहुत कुछ बचा रहता है. पर जाने दे ये सुन कर तुझे दु:ख
होगा. जा लेने-देने के पचड़े में मत पड़. और सुन, जब हम नहीं रहेंगे तब तू ही
तो करेगा. तब तक दुनिया कि राह चल भावना में मत बह.
रमेश - भाभी...भाभी मैं कुछ भी नहीं कह सकता. मेरा मूँह बन्द है. अलग होने की
बात मैंने ही तो उठाई थी पर तुम नहीं जानती. नहीं नहीं तुम नहीं
जानती...(भावोद्रेक के कारण हठात् कण्ठ रुक जाता है.
कलावती - सब कुछ जानती हूँ (तरल स्वर) जब तेरे भैया के पीछे-~पीछे इस घर में
प्रवेश किया तब तू छ:वर्ष का भी नहीं था. पाल पोस कर मैंने ही तो तुझे इतना
बड़ा कर दिया है. तब क्या कभी मैंने सोचा कि तू मुझसे लेन-देन की बात करने
आयेगा. (कण्ठावरोघ)
रमेश - (पागल सा) भाभी, भाभी! मैं पागल हो जाउँगा.
कलावती - इसलिए तो कहती हूँ भाभी के साथ लेन-देन मत कर.
जा घर जा. बाहर अभी पानी पड़ ही रहा है. अन्धेरा कैसा डरावना है.
[बिजली कड़कड़ाती है.]
रमेश - तो जाऊँ?
कलावती - हाँ जब घर अलग किया तो जाना ही होगा.
रमेश - भाभी!
कलावती - (सहसा कठोर) तू दो नावों में पैर रखना चाहचा है, उसका नतीजा अच्छा
नहीं होगा. हिम्मत करके जो बोया है, उसे काट. मुझे मेरे भाग्य पर छोड़ दे. दया
करने की कोशिश मत कर. जा, बहू अकेली होगी. डरावनी रात बढ़ी आ रही है.
[फिर बिजली कड़कती है.]
रमेश - (एकदम) जाता हूँ भाभी, सचमुच रात है. यह नहीं सोचा था...ओह!
[तेजी से जाता है. किवाड़ खुलने, तेज वर्षा के होने ओर फिर बन्द होने के स्वर.
भाभी उसी तरह बैठी रहती है. क्षण भर मौन रह कर स्वयं बोलने लगती है]
कलावती - (स्वगत) रुपये लाया हूँ हूँह रुपये कितना चालाक होता है आदमी ! रुपये
देने थे ! अलग क्यों हुआ? इसीलिए न कि मुझे बता दे कि लालन-पालन वह करता है?
(द्वार पर खड़-खड़ होती है) आती हूँ. (बाहर जाती है. किवाड़ खोलने और बन्द होने
का स्वर) आ गये!
[मंच पर कलावती के साथ जगन्नाथ का प्रवेश. अधेड़ आयु, चेहरे पर भोलापन. कपड़े
भीग गये हैं. बोलते-बोलते आते हैँ.]
जगन्नाथ - हाँ, कुछ देर हो गई. मैंने कहा, रमेश क्या यहाँ आया था?
कलावती - सारे कपड़े भीग गये. किसी से छ़्अतरी मांग लाते!
जगन्नाथ - कोई बात नहीं, सवेरे तक सूख जायेंगे. हाँ, वह रमेश क्या यहाँ आया था?
कलावती - हाँ, आया था.
जगन्नाथ - क्या बात हुई! रो रहा था.
कलावती - रो रहा था?
जगन्नाथ - हाँ, रो रहा था. आँखों में आँसू थे तो रोया ही होगा.
तुम से कुछ बात हो गई?
कलावती - बात तो हूई थी!
जगन्नाथ - तो समझ गया, जरूर तूने कुछ ऐसी-वैसी बात कह दी होगी. अमित की माँ,
तुझे इतना समझाया पर तेरी अकड़ नहीं जाती.
कलावती - पहले बात तो सुन लेते.
जगन्नाथ - पच्चीस वर्ष हो गये तेरे साथ रहते. अब भी बात सुन कर ही समझूँगा?
कलावती - बिना सुने बात समझने लायक होते तो यह दिन क्यों देखने पड़ते? रुपये
लेकर आया था.
जगन्नाथ - कैसे रुपये?
कलावती - अमित को भेजने के लिए.
जगन्नाथ - तो क्या हुआ?
कलावती - हुआ मेरा सिर. अरे वह दुनिया को दिखाना चाहता है कि हम अब तक उसी
के पाले पल रहे हैं. अलग हो गये तो क्या, अब भी हमें वही पालेगा?
जगन्नाथ - ओह! (एकदम) तुम तो अमित की अम्मा, न जाने कहाँ-~कहांॅ से बातें
निकालती हो! भला कोई बात है? कौन किसी को पालता है? रुपये नहीं लेने थे तो
न लेती. उसे रुलाने की क्या जरूरत थी? औरतों का...ओफ़...
कलावती - मैं कहती हूं बात न बढ़ाओ. आओ, खाना खा लो.
जगन्नाथ - मैं नहीं खाता. तुम खाओ. मैं नहीं खाऊँगा.
कलावाती - सुनो, यह ठीक है कि वह तुम्हारा भाई है, पर मैंने भी उसे पाला है, भाई
भाई का दुश्मन हो सकता है लेकिन पालने वाली, जिसको एक बार आपना लेती है,
फिर..फिर (स्वर भर्रा कर टूट जाता है. क्षणभर चुप रहती है) चलो!
जगन्नाथ - (मौन रहते हैं)
कलावती - मैं वैसे ही फुँक रही हूँ. और मत जलाओ. चलो.
जगन्नाथ - (एकदम) चलो!
[दोनों जाते हैं और पर्दा गिर जाता है.]
दूसरा दृश्य
[वही पहले दृश्य वाला कमरा. तनिक-से परिवर्तन के साथ वहीं अवस्था है. जगन्नाथ
अकेले धीरे-धीरे घूम रहे हैं. धीरे-धीरे उठते पदचाप कई क्षण उठते हैं, पीछे
द्वार खुलने की खड़खड़ उठती है, और कलावती गम्भीर उदास वहाँ आती है.]
[क्षणिक सन्नाटा]
जगन्नाथ - आ गई!
कलावती-हाँ कोई उम्मीद नहीं.
जगन्नाथ - हूँ, कोई उम्मीद नहीं. मुझे तो पहले भी नहीं थी, तुम ही कही रही थी...
कलावती - (चोट खाकर) न कहती तो क्या करती. तुम्हारी तरह हाथ पर हाथ धर कर
बैठ जाती? तुम्हें कुछ सोचना चाहिए. यह अपना नहीं बेटे का सवाल है. बेटे की
जिन्दगी का सवाल है.
जगन्नाथ - मुझे भी मालूम है. मुझे वह भी मालूम है कि वह होशियार है, लेकिन अमित
की माँ. पाँव तो उतने ही पसारे जाते हैं जितनी चादर हो.
कलावती - लेकिन जरूरत पड़ने पर चादर बड़ी तो की जा सकती है.
जगन्नाथ - (चिढ़कर) की जा सकती! चोरी करूँ? इस उमर में यही करने को कहेगी.
कलावती - तुम तो बात को बढ़ा रहे हो. कभी कुछ करा न धरा. जब तक बाप जिया
उसने पापड़ बेले; फिर भाई हो गया.
जगन्नाथ - (रिस कर) और अब तुम हो.
कलावती - मैं तो हमेशा ही थी. और जब तक जिऊंगी रहूंगी. केवल पूजा-पाठ के सहारे
दुनिया नहीं चलती (क्षणिक सन्नाटा) लेकिन जाने दो इन बातों को. क्यों जिक्र
करते हो बार-बार? अमित इस बार अव्वल आया है. डाक्टरी, इंजीनियरी, फौजी स्कूल
सब जगह वह जा सकता है. भगवान् ने उसे रूप गुण सभी कुछ दिये हैं.
जगन्नाथ - (खोया-खोया) छज्जू पंडित कहते थे राजा के योग पड़े हैं.
कलावती - तीन-चार साल की बात है. बस, इतने ही दिन के लिए तो मुसीबत है. इस
पर भी वह कहता है कि सौ रुपये महीने का प्रबन्ध वह कर लेगा. बस, तुम से सौ
रुपये महीना तो चाहता है. बाप होकर तुम इतना भी नहीं कर सकते तो....
जगन्नाथ - (क्षणिक सन्नाटे के बाद) सच अमित की अम्मा! मैं बड़ा नालायक बाप हूं.
मैं कुछ भी नहीं कर सकता .
कलावती - (जैसे धक्का लगा हो) कर क्यों नहीं सकते? चाहो तो अब भी बहुत कुछ कर
सकते हो.
जगन्नाथ - क्या कर सकता हूँ. उधार माँग कर देख लिया. कोई सीधे मुँह बात भी नहीं
करता.
कलावती - एक बात कहूं. करो तो...
जगन्नाथ - कहो.
कलावती - दूकान है न.
जगन्नाथ - (एकदम) दूकान! तुम क्या कहना चाहती हो?
कलावती - चौंको मत. कुछ तो करना ही होगा. और कोई रास्ता ही नहीं है. देवी इसी
बात पर कर्ज देने को तैयार हो गया है.
जगन्नाथ - किस बात पर?
कलावती - दूकान गिरवी रख कर. मैं जानती हूं दूकान गिरवी रखने की बात से आपको
दु:ख होता है. अगर मेरे पास इतने गहने होते जिनसे उसका काम चल जाता तो यह
बात मैं कभी न कहती.
जगन्नाथ - (एकदम) दूकान मेरी नहीं है. मैं उसे नहीं बेच सकता.
कलावती - दूकान तुम्हारी नहीं तो किसकी है?
जगन्नाथ - बाप-दादा की.
कलावती - बाप-दादा की. और तुम किसके हो, अमित किसका है, तुम दूकान नहीं बेच
सकते, लेकिन अमित की जिन्दगी को बेच सकते हो, उसे बिगाड़ सकते हो उसे बरबाद
कर सकते हो. तब शायद तुम्हारे बाप-दादा की आत्मा प्रसन्न होगी. अपनी दूकान की
मिट्टी की दीवारों पर, अपने वंश के एक होनहार सपूत का खून देखकर जैसे वे खुश
होगे.
जगन्नाथ - (एकदम) अमित की अम्मा, अमित की अम्मा!
कलावती - (रुँघा स्वर) काश, मैं थमित की अम्मा न होती!
काश कि वह मेरा बेटा न होता!
जगन्नाथ - अमित की माँ! मैं पागल हो जाऊँगा. तुम बार-बार इस तरह की बाते न करो.
इतना बड़ा यों ही नहीं हो गया हूँ? मुझे भी कुछ अकल है. गिरवी रखकर दुकान
छुड़ाने की आशा नहीं है फिर देवी जैसे राक्षस के हाथ में जाने पर कोई चीज़ वापस
नहीं लौट सकती. इसी दुकान की वजह से साख बँधी है. एक बार गई तो पेट भरना
भी मुश्किल हो जायेगा. और भी बच्चे है.
कलावती - (अटक अटक कर) बात तो ठीक है (क्षणिक सन्नाटा) इस देवी के पेट में
न जाने कितनों की गृहस्थी जलकर खाक हो गई. लेकिन सवाल यह है कि क्या किया
जाय. (फिर सन्नाटा)
जगन्नाथ-(एकदम) एक रास्ता हैं.
कलावती-क्या ?
जगन्नाथ-तुम रमेश के पास जाओ.
कलावती-(एकदम) मैं रमेश के पास जाँऊ ? उससे रुपये माँगू ?
नहीं, नही, वहाँ नहीं जा सकती. मैं वहाँ जाऊँगी ?
जगन्नाथ- सुनो भी, मैं रुपये माँगने को नहीं कहता.
कलावती-फिर क्या कहते हो ?
जगन्नाथ- तुम्हारा तो दिमाग खराब हो गया हैं. वह अलग क्या हुआ जैसे दुश्मन हो
गया. अरे आजकल कौन इकट्ठा है. रह ही नहीं सकते . जमाना बदल गया हैं.
कलावती-- वह मैं जानू हूँ. तुम क्या करने को कहते हो वह कहो.
जगन्नाथ- यही कि दुकान गिरवी रखे बिना चारा नहीं तो क्यों न उसे रमेश के पास रखा
जाय ?
कलावती--(एकदम) रमेश के पास
जगन्नाथ-- हाँ.
कलावती--(पूर्ववत्) नहीं नहीं, यह कैसे हो सकता ?
जगन्नाथ-पहले सुन तो लो फिर ही उबलना.
कलावती-कहो.
जगन्नाथ-- मैं समझता हूँ यदि हम दूकान न भी छुड़ा सके तो रहेगी अपने ही खानदान
में. बाप-दादों की इज्जत बनी रहेगी. (कलावती सहसा कुछ नहीं कहती, क्षण भर बाद
वे ही कहते हैं) क्यों, हैं ना बात ठीक ?
कलावती--(अटक कर) हूँ, बात को तुम्हारी ठीक हैं (एकदम) पर....
जगन्नाथ--(हसँकर) पर वर की बात छोड़ो. सवाल यह है कि उससे कहें कौन ?
कलावती-- मैं नहीं कहूँगी.
जगन्नाथ--मैं भी कैसे कहूँगा ?
 [इसी समय रमेश की आवाज आती हैं. ]
रमेश--भाभी, ओ भाभी, कहाँ हो ?
कलावती--लो याद करते ही आ गया (जोर से) रमेश, यह रही; आ जा.
रमेश--(आकर) ओहो भैया भी हैं. परसों दिल्ली में अमित मिल गया था. बड़ी मेहनत
करता हैं बेचारा. तप समझो.
