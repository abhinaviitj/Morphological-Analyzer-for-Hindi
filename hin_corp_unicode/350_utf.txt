<शोचिअल् श्चिएन्चे><फ्हिलोसोप्ह्य्><शट्यवन् फ्. खमल्><ढेवट्म क णिटिस्हस्ह्ट्र><१९९१><ऐअस्टेर्न् बोओक् लिन्केस्><ढेल्हि><१३२ टो १३७><२२००><शट्यवन्-ढेवट्म क णिटिस्हस्ह्ट्र>

क्या मनुष्य की आत्मा अमर है?
जो शब्द अपने साथ इतिहास लिये हो, उसके विभिन्न अर्थों का भी अपना इतिहास
होता है. `आत्मा' शब्द का अपना लम्बा इतिहास है, इस कारण विभिन्न तरह के
अर्थ उसके साथ जुड़ गए हैं. उनमें से हम अपने को दो अर्थों तक ही सीमित
रखेंगे और देखेंगे कि उनमें से किसी के भी अनुसार क्या आत्मा अमर हो सकती
है .
आत्मा का एक अर्थ ऐसा भी है जो हम से मूढ़तम व्यक्ति भी जानता है और जान
सकता है, और वह है सुख-दुख की प्रतीति कभी सुख की तो कभी दु:ख की अनुभूति
हम सबको होती है. शीतकाल में धूप तथा ग्रीष्मकाल में ठण्डा पानी सुख-दायी
होता है. दाँत का दर्द या हड्डी का टूटना दु:खदायी होता है. भूख, काम,
सामाजिक स्वीकृति जैसी इच्छाएँ पूरी होने से हमें सुख होता है. हमारी
जैविक प्रेरणाओं, अनुरागों या घृणाओं की पूर्ति के रास्ते में बाधा आने
से हमें दु:ख होता है. जीवन में सुख-दु:ख की अनुभूति हममें से प्रत्येक
को ही होती है.
आत्मा का हम सबको ज्ञान ऐसा ही एक और भाग है. कभी उजले तो कभी फीके,
विभिन्न रंग देखते हैं, कभी सुरीले तो कभी कर्कश शब्द हम सुनते हैं; कभी
मीठी तो कभी कडवी चीजें चखते हैं, कभी खुशबू तो कभी बदबू सूँघते हैं;
मुलायम या कठोर चीजों का स्पर्श करते हैं, हम वस्तुओँ को उठाने, धकेलने
या खेंचने का अनुभव करते हैं, छोटी या बड़ी चीजों को देखते हैं. ये सब
देखना, सुनना, सूंघना, चखना, छूना, मूल्यांकन करना आदि अनुभूतियाँ आत्मा
के ही पक्ष हैं. ये अनुभव हमें ज्ञानेद्रियों के माध्यम से प्राप्त होते
हैं. शरीर के बिना इन अनुभवों की प्राप्ति की कल्पना भी नहीं की जा सकती.
अन्धा आदमी देख नहीं सकता, बहरा व्यक्ति सुन नहीं सकता, पक्षाघात से
पीड़ित व्यक्ति मुलायम या कठोर ठण्डी या गरम चीजों के स्पर्श का अनुभव
नहीं कर सकता.
हम न केवल वस्तुओं को जानते हैं, सुख-दु:ख का अनुभव करते हैं, बल्कि हम
कुछ-न कुछ करते भी रहते हैं. किसी काम को करने का निर्णय करते हैं तथा
उसे क्रियान्वित करने का प्रयत्न करते हैं. कुछ काम नहीं करने का भी हम
सोचते हैं और उनसे दूर रहने का प्रयत्न करते हैं. मनुष्य का इतिहास
विभिन्न परिस्थितियों में उसके किये संकल्पों का इतिहास है.
सुख-दु:ख की अनुभूतियाँ विभिन्न प्रत्यक्ष अनुभव तथा संकल्प, ये ही हमारी
आत्मा की प्रतिदिन की संपदाएँ हैं. इनके अलावा, हममें विवेक तथा
कल्पना-~शक्तियाँ हैं. इनकी सहायता से हम प्रतिदिन के अनुभव की कच्ची
सामग्री से विविध कला, साहित्य, विज्ञान तथा दर्शन की दुनिया की रचना
करते हैं. कलाकार, वैज्ञानिक अथवा दार्शनिक की अनुभूतियाँ हमारे प्रतिदिन
के अनुभव के ही संशोधित रूप हैं.
और पुन:, अनुभव चाहे कच्चे हों या संशोधित, वे `मेरे' अनुभव हैं,--इस तरह
की भावना भी हम सब में होती है. सुख या दु:ख की अनुभूति मुझे हो रही है,
यह घर पत्नी व बच्चे मेरे हैं, मेरा समाज, मेरा देश, मेरी कलाकृति मेरा
वैज्ञानिक सिद्धान्त या मेरा दर्शन, इस तरह की भावनाएँ हममें होती हैं.
हमारे आत्मिक जीवन में यह अहंभाव एक अनिवार्य और केन्द्रित बोध रहता है.
अब सारे हिन्दू दर्शन इन विभिन्न सुख-दु:ख, प्रत्यक्ष, समृति, कल्पना
विचार, संकल्प, प्रत्यय, प्रेरणा अहंकार आदि की दुनिया को मनस्, बुद्धि
या व्यावहारिक आत्मा (जीवात्मा) का नाम देते हैं तथा पारमार्थिक
अतीन्द्रिय आत्मन् अथवा जीव को वे इन सबसे भिन्न मानते हैं. अतीन्द्रिय
आत्मन् तथा शरीर के संयोग के कारण व्यावहारिक आत्मा का उदय होता है,--ऐसा
उनका विचार है. कुछ साधनाओं के फलस्वरूप आत्मा और शरीर का यह संयोग तोड़ा
जा सकता है जब यह बात सम्भव हो जाती है तब व्यावहारिक आत्मा उसी तरह
शून्य में विलीन हो जाती है जिस तरह कि जागने पर स्वप्न विलीन हो जाते
हैं. जागने के बाद भी स्वप्न का प्रभाव कभी-कभी जागृत मन पर बना रहता है.
यह इसलिये सम्भव हो पाता है क्योंकि स्वप्न और जागृत उसी व्यावहारिक
आत्मा के क्षेत्र में आते हैं. परन्तु इस व्यावहारिक आत्मा का
विदेह-मुक्ति प्राप्त करने के बाद, कोई प्रभाव अतीन्द्रिय आत्मा पर शेष
नहीं रहता. जिस तरह सिनेमा के सफेद पर्दे पर उसपर दिखाए गए चलचित्रों का
कोई असर चलचित्र समाप्त होने पर नहीं रहता, उसी तरह, जीवात्मा की विभिन्न
गतिविधियों से अपनी अतीन्द्रिय आत्मा एकदम ही अछूती रहती है, ऐसी धारणा
है.
व्यावहारिक आत्मा (या जीवात्मा) अमर नहीं हैं, इस बात पर भारतीय
दार्शनिकों में दो मत नहीं हैं. व्यावहारिक आत्मा भी अमर होती है यह
मानने का अर्थ यह होता है कि विदेह-मुक्ति सम्भव नहीं है. व्यावहारिक
आत्मा का अमरत्व तथा विदेह-मुक्ति तार्किक रूप से इकट्ठे नहीं चल सकते,
क्योंकि विदेह-मुक्ति की परिभाषा व्यावहारिक आत्मा का निषेध करती है.
आत्मा के पुनर्जन्म की बात भी व्यावहारिक आत्मा का अमर होना सिद्ध नहीं
करती. यह बात इसी बात की साक्षी है कि परमार्थिक आत्मा अपने साथ जुड़े
व्यावहारिक आत्मा का नाश नहीं कर पाया है कि अपने व्यावहारिक आत्मा का
सदा जीवित रहना सम्भव नहीं है, क्योंकि दिदेह-मुक्ति कभी-न-कभी मिलने की
सम्भावना तो है ही. विदेह मोक्ष की अवस्था में आत्मा शरीर से अलग हो जाती
है. और उसमें व्यावहारिक अनुभवों अर्थात् व्यावहारिक आत्मा की कोई
सम्भावना नहीं रहती. इस तरह विदेह-मोक्ष की तर्किक सम्भावना व्यावहारिक
आत्मा की तार्किक सम्भावना से असंगत है, क्योंकि विदेह-मोक्ष का अर्थ
व्यावहारिक आत्मा का नाश है.
जिस आत्मा के आप और हम जानते हैं, जिस व्यावहारिक आत्मा का जैविक आरम्भ
है, मनोविज्ञान ने जिसके नियम खोजे हैं, जिसके नाटक का वर्णन करता है,
जिसका वास्तव हम चरित्र-चित्रण में या इतिहास में वर्णन करते हैं, जिस
व्यावहारिक आत्मा से हम प्रेम और आनन्द और भिन्न सामाजिक सम्बन्धों की
मधुर स्मृतियों के कारण चिपके रहना चाहते हैं, जिसे हम `मेरा' या `अपना'
समझते हैं, हम चाहते हैं कि हमारे दार्शनिक व्यावहारिक आत्मा की अमरता का
आश्वासन हमें दें. परन्तु सभी भारतीय दार्शनिक इस विषय में आपको और
हमकों निराश ही करते हैं. वे हमें बताते हैं कि अगर आत्मा से आपका अर्थ
उस आत्मीयता-भरे जीवन्त अहं से है जो प्रेम और घृणा करता है, जिसे यश और
अपयश मिलता है, जिसे आनन्द और दु:ख मिलते हैं, जिसे आशा और निराशा होती
है, तब तो ऐसे व्यावहारिक आत्मा का कोई भविष्य नहीं है.
अगर हताश में आखिरकार हम और आप उनसे यह पूछें कि यदि जिस जीवन को हम
जानते हैं वह अमर नहीं है, तो फिर और कौन-सी बात अमर है? तो वे हमें
बताएँगे कि अतीन्द्रिय आत्मन् अमर है. हम आगे उनसे यह पूछें कि वह
अतीन्द्रिय आत्मा क्या है, कैसी है? तो वे हमें बताएँगे कि प्रतिदिन के
व्यवहार में उसे नहीं जाना जा सकता. जब हमारा विवेक जागृत होगा, जब हमें
पराविद्या प्राप्त होगी, जब सर्वोच्च ज्ञान हमें मिलेगा, तब आत्मा का
स्वरूप हमारी समझ में आएगा. `परन्तु' हम और आग्रहपूर्वक पूछते हैं, `क्या
उस अतीन्द्रिय आत्मा के कुछ लक्षण आप बता सकते हैं?"
हमें दिखाई देता है कि विभिन्न दार्शनिक हमें इस पक्ष के विभिन्न उत्तर
देते हैं. न्याय-वैशेषिक कहते हैं कि, "सब तरह के अनुभव समाप्त हो जाने
के कारण मुक्त आत्मा अचेतन-सी हो जाती है." अगर आप यह आपत्ति करते हैं कि
आत्मा की यह स्थिति तो फिर भौतिक अचेतन अस्तित्वों से, जैसे पत्थर या
लकड़ी से भिन्न नहीं है, तो सांख्य दर्शन हमें कुछ सन्तोष प्रदान करने की
भाषा में कहेंगे कि मोक्ष की स्थिति में प्राकृतिक बातें अर्थात् शरीर मन
और बुद्धि आदि भले ही नहीं रहतीं, तथापि मोक्ष की अवस्था शुद्ध
अतिप्राकृत चेतना की अवस्था रहती है. उनसे अगर हम पूछते हैं कि इन सब
प्राकृतिक बातों के अभाव में एक पुरुष और दूसरा पुरुष इनमें अन्तर किस
आधार पर किया जाएगा? तो उनके पास उत्तर है ही नहीं. परन्तु वेदान्त आपको
साफ और अन्तिम उत्तर देगा--"आत्मन् है ही नहीं; केवल ब्रह्मन है. मोक्ष
की अवस्था में हमारा सब कुछ ब्रह्म में विलीन हो जाएगा, व्यक्तित्व पूर्ण
रूप से नष्ट हो जाएगा, और हम ब्रह्म में विलीन हो जाएँगे."
इस तरह अतीन्द्रिय आत्मा भी व्यक्तिगत रूप में अमर नहीं है. परन्तु अमरता
अगर व्यक्तिगत नहीं है तो फिर वह नहीं के ही बराबर है. ब्रह्म से मेरी
आत्मा का तादात्म्य होना वैसा ही है जैसा कि मेरे शरीर का भौतिक द्रव्यों
में तादात्म्य होना. इस अर्थ में तो फिर भी कहा जाएगा कि मृत्यु के
पश्चात् मेरा शरीर जब पंचतत्त्वों में मिल जाता है तो वह अमर हो जाता है.
ब्रह्म केवल शुद्ध चेतनायुक्त होने के कारण जब मेरी आत्मा मोक्ष की
अवस्था में ब्रह्म में नि:शेष विलीन हो जाएगी, तो मेरी इस पृथिवी पर
जीवन-यात्रा की कहानी हाँ, मेरी जीवन-मुक्ति की स्मृति भी लुप्त हो
जायेगी. उस अवस्था में तो मैं ब्रह्म का अंश हूँ इस तरह की भी चेतना नहीं
रहेगी, क्योंकि इससे तो अंश और पूर्ण का द्वैत आ जाएगा, जो कि बन्धन की
निशानी है, न कि मोक्ष की. मोक्ष-अवस्था में `तत्त्वमसि' की भावना भी
नहीं रह सकती.
व्यक्तिगत अमरता की अगर हमें आकांक्षा है तो इसका समर्थन कुछ पश्चिमी
दर्शनों में हमें मिल सकता है. भारतीय ब्रह्म के विचार की तुलना में
पश्चिमी दर्शन में परमतत्त्व (आब्सोलुटे) या ब्रह्म का विचार शुद्ध चेतना
का नहीं, इस विचार के अनुसार परम तत्त्व में हम मनुष्यों के विविध अनुभव
भी सम्मिलित है. इस विचारधारा में कुछ समाधान हमें मिलता है कि हमारे यश
तथा अपयश की गाथा, हमारे प्रेम और आनन्द, विश्व इतिहास पर हमारा प्रभाव,
ये सब सुरक्षित रहेंगे, हमारे विलीन होने से नष्ट नहीं होगें. परन्तु,
यहाँ भी हमारे व्यावहारिक अनुभवों की निजता इतने कुछ रूपान्तरित हो
जायेंगे कि हम उन्हें पहचान नहीं पाएँगे, और अपने भिन्न अस्तित्व का भाव
ही पूर्णत: नष्ट हो जाएगा.
कुछ बहुतत्त्ववादी दर्शन यह विचार रखते हैं, उदाहरण तथा ईसाई दर्शन सोचते
हैं कि हममें से प्रत्येक जन अमर है और अपना भिन्न अस्तित्व शाश्वत समय
के लिए बना रहेगा, अपनी जीवात्मा की यश-अपयश की गाथा अपने साथ ही रहेगी.
तथापि, इन दर्शनों के अनुसार मानवी आत्माओं की रचना ईश्वर ने की है, और
यह बात आत्मा की अमरता के लिए घातक है. `मनुष्य की आत्मा अमर है' ऐसा
सोचने का अर्थ यह सोचना है कि `मनुष्य की आत्मा अविनाशी है.' परन्तु
मनुष्य की आत्मा का अविनाशी होना और ईश्वर का अस्तित्व, ये परस्पर
विसंगत बातें हैं. `मनुष्य की आत्मा अविनाशी है' यह तभी हो सकता है जब कि
न उसके भीतर का न उसके बाहर का कोई तत्त्व उसका नाश करने में समर्थ हो;
परन्तु आत्मा के विषय में इस तरह की धारणा ईश्वर के सर्वशक्तिमान् होने
के विपरीत जाती है. अगर मानवी आत्मा अविनाशी है तो फिर ईश्वर की शक्ति
सीमित है, और सीमित शक्ति वाला ईश्वर सत्तात्मक स्थिति में मनुष्य की
आत्मा से कोई बहुत भिन्न नहीं होगा.
अगर ईश्वर है, तो मानवी अमरता सापेक्ष-अमरता हो जाती है, अर्थात् कुछ
विशेष परिस्थितियों में (ईश्वर की इच्छा हो तब तक) मनुष्य की आत्मा का
अस्तित्व रहता है, और जब तक वे परिस्थितियाँ (ईश्वर की मर्ज़ी) बनी रहती
हैं, तभी तक मनुष्य की आत्मा का अस्तित्व पराश्रित हो गया है.
मनुष्य की आत्मा का अस्तित्व ईश्वर की मर्ज़ी पर आधारित है. परन्तु
ईश्वर मनुष्य की आत्मा को कब नष्ट करना चाहेगा? ईश्वर पूर्ण शुभ है तथा
वह सनकी नहीं है, उसका हर कार्य विवेक-समस्त होता है, ऐसी स्थिति में, वह
किसी मनुष्य की आत्मा का नाश करने की बात तभी सोचेगा जब वह आत्मा उसकी
योजना में बिगाड़ने के सिवाय कुछ नहीं करती. अत: मनुष्य की आत्मा का
अस्तित्व तभी तक रह सकता है जबतक कि वह ईश्वर की योजना के अनुसार ही काम
करती हो.
मानवारोपण से अगर हम अपनी समझ को शुद्ध कर दें तो सारी बातों का सार यही
निकलता है कि आत्मा का जीवित रहने उसके शुभमय जीवन पर आधारित है. अगर
मानव-आत्मा शुभकर जीवन बिताती है तो, कुछ अन्य शर्तों पर उसका भविष्य
सुरक्षित है.
मनुष्य की अमरता का देवात्मा का स्पष्टीकरण मानवारोपण के तथा
प्रत्यय-~वादी आध्यात्मिकता से पूर्णत: मुक्त है. वह वैज्ञानिक है. उनके
विचार में मनुष्य की आत्मा भी उन्हीं जीवनी शक्तियों की बनी है जो जीवनी
शक्तियों की बनी है जो जीवनी शक्तियाँ पौधों में तथा पशुओं में भी हैं.
उसमें भी परिवर्तन होता है. वह अमर नहीं है. मानवी व्यक्तित्व
शारीरिक-मानसिक गठन प्राप्त अस्तित्व है, जो यहाँ और इसके बाद रहता है.
इस कारण, उसका बना रहना कुछ शारीरिक तथा मानसिक स्थितियों पर निर्भर करता
है.
ईई
मानवी व्यक्तित्व के बने रहने की मानसिक शर्ते दो प्रकार की हैं-
(इ) उसकी आत्मा आत्मिक बीमारियों से मुक्त रहे.
(इइ) उसे स्वस्थ परहितकारी शक्तियों का विकास करना चाहिए--
(इ)
जब कोई व्यक्ति अपने विचारों तथा आचरण के लिए सुख-प्राप्ति को ही आधार और
आदर्श बनाता है, तब उस व्यक्ति की आत्मा बीमार हो जाती है. "मनुष्यात्मा
अपने जिन-जिन सुखों का लालसी बनकर और उन्हीं को मुख्य रखकर अपने जिन-जिन
सुख उत्पादक भावों क की तृप्ति ढूँढता है, और उनकी तृप्तियाँ क्या अपने
और क्या विश्व के और नाना अस्तित्वों के उचित अधिकार वा उनके सम्बन्ध
में अपने आवश्यक कर्त्तव्य-कर्मों को पूरा करने के विषय में अबोधी,
अन्धा, उदासीन, वा बेपरवाह रहकर अपनी एक वा दूसरे प्रकार की मिथ्या और
अपने एक वा दूसरे अन्यायमूलक कर्म के द्वारा अपने और उनके लिए विविध
प्रकार से अपहरणकारी व हानिकारक बनता है, उसके ऐसे सुख-उत्पादक सब प्रकार
के भाव नीच अनुराग कहलाते हैं.
"मनुष्य जब से इस पृथिवी पर जन्म लेता है, तभी से उसमें सुख और दु:ख का
बोध प्रकट होता है; और वह सुख के लिए आकर्षण और दु:ख के लिए विकर्षण
अनुभव करने लगता है. फिर उमर के बढ़ने के साथ-साथ उसके भीतर सुख-~विषयक
आकर्षण और दु:ख-विषयक विकर्षण-भाव गाढ़ होते जाते हैं. (बच्चा) सुस्वादु
दूध को पी जाता है; सुस्वादु चीनी व शहद को खा जाता है, परन्तु विस्वादु
वस्तुओं को मुँह से निकाल देने के लिए यत्न करता है. फिर ज्यों-ज्यों
उसकी उमर बढ़ती जाती है, त्यों-त्यों वह नए से नए सुखों को अनुभव करने
योग्य बनकर उनकी प्राप्तिका आकांक्षी वा अनुरागी बनता जाता है--चाहे उन
सुखों के द्वारा उसकी अपनी वा किसी और की कैसी ही हानि क्यों न होती हो.
मनुष्य के स्वाद, मैथुन, धन, संपत्ति, सन्तान, प्रशंसा, मान, बड़ाई, आरम;
आलस्य, नशा, हिंसा; कौतुक और कौतूहल आदि विषयक नाना प्रकार के अनुराग नीच
नीच अनुराग कहलाते हैं. इस प्रकार के अपने नाना नीच अनुरागों से परिचालित
होकर मनुष्य असत्य और अहित-मूलक नाना प्रकार की पतनकारी गतियाँ ग्रहण
करता है, और अपने इन सुख-विषयक विविध नीच अनुरागों के वशीभूत होकर उनकी
तृप्ति के लिए क्या मनुष्य ज गत्; क्या पशु जगत् और क्या नेचर के और
जगतों के सम्बन्ध में नाना प्रकार के अन्याय वा अत्याचार वा पाप वा
अपराधमूलक कर्म करने के लिए मजबूर होता है, और विविध प्रकार से
मिथ्याचारी बनता है."
अकेले नीचराग ही आत्मा के रोग नहीं है. नीच घृणाएँ भी हैं. नीच घृणाओं की
परिभाषा देवात्मा इस तरह देते हैं--"जब कोई मनुष्य किसी मनुष्य वा अन्य
जीवित या अजीवित अस्तित्व के प्रति अपने भीतर कोई ऐसा घृणा-भाव अनुभव
करता है, कि जिससे परिचालित होकर वह उसके या उसके किसी सम्बन्धी के प्रति
किसी अन्यायमूलक वा मिथ्या विश्वास वा चिंता के पैषण वा किसी मिथ्या वा
अन्याय-मूलक कर्म करने का इच्छुक बन जाता है, और इस प्रकार की बुरी चिंता
वा ऐसे बुरे कर्म के करने अथवा कराने में तृप्ति ढूंढता और पाता है; तब
उसके ऐसे सब प्रकार के घृणाभाव नीच घृणाएँ कहलाती हैं."
इन आत्मिक बीमारियों से मुक्ति आत्मिक स्वास्थ्य की प्राप्ति के लिए केवल
एक अनिवार्य परिस्थिति है. आत्मा की सुस्थिति के लिए इतना पर्याप्त नहीं
है. कुछ सात्विक गुणों का विकास करना भी आत्मा के लिए जरूरी है.
