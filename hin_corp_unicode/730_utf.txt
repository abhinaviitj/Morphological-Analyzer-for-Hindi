<ळिटेरटुरे><णोवेल्><शेट्ह् षजि><ठट्सम्><१९८३><षज्कमल् फ्रकस्हन्><णेत् ढेल्हि><१४२-१४७><२०४०><शेट्ह् ष्.,टट्सम्,नो><घिरिस्ह् णट्ह् झ्ह>

+ उसके लिए भी दहकता हुआ अपराध का कुण्ड हो सकता था जीवन. निखिल को पीछे छोड़कर
आये होने का अपराध. स्मृति में स्थित न रहे होने का अप-~राध. अतीत से असम्पृक्त हो
गये होने का अपराध, पर वह तो कभी समझ ही नहीं पायी कि क्या विकल्प हो सकता है
प्रवाह के बीच उस टुकड़े पर खड़े रहने के सिवा जो ठीक अपने पैरों के नीचे है.
सिवा देखने के जो ठीक आँखों के सामने है. खींचकर आगे या पीछे कैसे की जा सकती
है काल की त्वरा.... अपने आपको ही तैयार किया जा सकता है बस. एक वही तो है जो
अपने नियन्त्रण में हैं. पूरी तरह असंन्दिग्ध. काल के अन्धे अलक्ष्य उच्छृंखल
प्रवाह के सामने अपना छोटा आत्मसजग, आत्मनियन्त्रित स्वत्व.
"आपके इतना चुप होने का क्या मतलब समझूँ...बेचैनी होती है मुझे."
जानती हैं बेचैनी. खूब अच्छी तरह. जानती है चाहा जा रहा है वह बोले और अपने
बड़प्पन को तानकर देह को चुनचुनाते घाम से बचा सकनेवाला तम्बू बना डाले. निमिष
पल में ही मनुष्य से दैत्य हो जाये- उदारता का दैत्य. कँटीली झाड़ियों में कब से
फँसे लहूलुहान होते अस्तित्व को पत्ते की तरह उठा ले पर कैसे सम्भव है यह उदारता
तनी विस्मृति. वह भी समकक्ष बैठे. वह भी असन्दिग्ध नहीं. वह भी यथार्थ के
विश्वास से आश्वस्त नहीं.
"मैं यदि यहाँ न आती तो...? यही कथन उसे इस समय अपने सामने उठते अनिश्चय के
धुएँ में सच और झूठ का चेहरा टटोल पाने जैसा लगा.
"जो चल चुका है वह कभी-न कभी तो पहुँचता ही है, चाहे देर से ही पहुँचे."
बड़ी आन्तरिक-सी थी आश्वस्ति जो निश्चय की संजीदगी में से इस समय अपने आप झरी.
सामने बैठी होती तो इस होने को मुख पर अंकित हुआ भी जानती.
"कहीं बैठना पसन्द करेंगी चाय के लिये? मौसम खुल आया.
"चाय गेस्ट-हाउस में चलकर ही क्यों न पी जाये. हर हालत में वहाँ छोड़ने तो जाना
ही पड़ेगा."
"अभी से ?... सारी शाम फिर क्या करेंगी?"
"अभी तो जो पेपर कल पढ़ना हैं उसे देखना बाकी हैं. पत्रिका के लिए सेमिनार की
विस्तृत रिपोर्ट तैयार करनी है विशेष तो कुछ पर्चो के नये मुद्दों को लेकर.
फिलहाल काम करनेवाले कम हैं. खासा काम खुद ही देखना पड़ता है... आज के नोस
ले लेना भी ठीक है...बाकी का काम चाहे बाद..."
"सुबह देख लीजिएगा. काफ़ी व़अत रहता है."
"हुँ़अ़अ."
"आप तो जल्दी उठती होंगी."
"हाँ! आपकी तरह रातों को घूमती जो नहीं रहती."
एक उजली आभा चेहरे को छू गयी. उसके बाद आसान हो गया कुछ करना. काफी हाउस में
आमने-सामने बैठकर बतियाना. मतलब-बेमतलब की निराच्छन्न आँट-बांॅट में इतना, इस तरह
घुल जाना.
एक घण्टा तो ज़रूर. पता ही नहीं लगा. बैरा बर्तन ले गया. बिल भी चला गया. टिप
भी. पर एक बेध्यानी-सी रेंगती आती पकड़ी जाती हैं बार-बार. हँसी. बिखरती भी हैं तो
ऐसी जिसका बहुत-सा हिस्सा भीतर कहीं रह गया होता है किसी दूसरी भँवर में.
किसी नयी शुरुआत के निहित दिलासे की भीनी महक, कहाँ रह गयी वह ?
"चलें ?" उसने जान-बुझकर छूकर देखा.
"आपकी इच्छा हो तो चलिए." अनमना उत्तर.
चलना ध्यानमग्न है फिर. साथवाले की उपस्थिति के प्रति उतना सजग नहीं. उतना मुखर
भी नहीं. नुक्कड़ की दूकान से एक जोड़ी पान और एक पैकेट सिगरेट का जुगाड़. फिर
भूले से व्यस्त भाव से गाड़ी के शीशे खोलने में लगना. घर्ऱअ़अ अनकहे के मौन को
बेहद चिंघाड़ती लगी है यह आवाज. बेचैनी से भरा उस समय सरसराकर पीछे छूटती
सड़कों का दृश्य. किसी मुखविहीन आशंका का ताप तलुवों के नीचे जलने-सा लगा.
गाड़ी गेट के अन्दर घूम तो गयी पर धुँधलके में सामने की बेल लदी दीवार के सामने
गाड़ी को खड़ी करके चाबी को घुमाते हाथ पर ही ठहरे रहे. शिथिल. अनिश्चत.
"एक बात कहनी थी आपसे."
अभी क्यों! अब तक क्यों नहीं. गाड़ी के भीतर अँधेरे में मुँह छिपाकर बैठे हुए
क्यों ! काँप गयी. " हाँ कहिए",कहने जैसा बल भी लगा भीतर से बटोरा नहीं गया.
"कल आपको घर ले जाना चाहता हूँ- अपने घर."
"घर तो पिछली बार भी गयी थी न. "राहत. सुकून भरी राहत.
"तब आप मेरी मेहमान थीं....चलेंगी?" टँगा हुआ काँपता हुआ प्रश्न.
"हूँ़अ़अ." उस संक्षिप्त से उत्तर ने ही शायद आगे की प्रश्न की भूमिका बाँधी
होगी.
"मैं किसी तरह का दबाव तो नहीं डाल रहा?"
"नहीं."कहकर वह झटके से गाड़ी के बाहर आ गयी . जाने किस तरह का हिचकता-झिझकता
संकोच बीच में पालथी मारकर बैठा था.
"छ: से पहले तो आप क्या वापिस आ पायेगी?"
'हाँ़अ़अ!...नहीं़अ़अ."
"मैं सात बजे पहुँचूंॅगा -जरूर."
अब तो साढ़े आठ बजे गये. सात बजे आ जाने का कहा था न. कहा था-जरूर. वह अनुगूँज
अभी भी मन में कहीं ठहरी है. हो सकता है ठीक से न भी सुना हो. उस समय कितना
कुछ था जो एक साथ बज रहा था मन में. बेसँभाल. भूल-चूक हो सकती है न....
बार-बार उस चौड़ी-दोनों ओर से सीलबन्द पर बीच से खुली खिड़की की चौखट से आ लगना,
जिसकी आयताकार हद के बाहर महानगर की चिंचियाती हुई सरसराहटों से चीरा गया नवम्बर
का अभेद्य अँधेरा है. पास आती हुई हर कार का शोर, उत्कण्ठा को खड़ा कर देता है
पंजों पर. दो दौड़ते आते प्रकाशपुंजों की चमकीली धार चौंधियाकर आगे निकल जाने से
पहले ही दीठ को सड़क के आगे के टुकड़े पर रख जाती है जहाँ काले गाढ़े आच्छादन
के सिवा कुछ भी नही दीखता. बस घुप्प अँधेरा . सड़क की पहिचान भी वहाँ भी तभी
मिलती है जब किसी दूसरी कार की रोशनी उस लम्बाई को रौदती दौड़ी चली जाती हैं.
ऐसा क्लान्त अनात्मीय सन्नाटा. महानगर के इस भाग में.
नीते. खिड़की के नीचे. अन्धकार से लीपे गये घास के फैलाव के किनारे चमकती सफेद
ईटों की कतार के साथ-साथ कोई छाया चल रही है. धीमे-धीमे . अकेली. सिर पर खड़े
प्रकाशस्तम्भ की धुआँ-भरी कोहरीली रोशनी के विस्तार से थोड़ा परे.
खिड़की पर इतनी देर तक खड़े रहना सम्भव नहीं. ठण्ड़े भारीपन से लदी हुई है हवा.
सिहराती. नाक की नोक एकदम ठण्डी हो गयी-- सुन्न. कानों की लवें भी.
गले में कसकर लिपटे शाल का मध्य भाग निकालकर कान और सिर के पिछले भाग पर डाल
लिया. गरमाई अच्छी लगी!
नीचे. डिनर की खटपट लगता है अपने अन्तिम चरण में है. इस बारे में अभी तक कुछ भी
नहीं सोचा गया. कुछ भी नहीं. उसे सोचना किसी और सोच के साथ आसंग था अब तक.
नौ!... पूरे नौ! क्यों कमरे के किसी भी कोने से पलटते हुए पैर कुर्सी पर नहीं,
खिड़की के साथ आ लगते हैं.
नीचे चौकीदार गेट उढ़काता हुआ दीखा. साथ ही बीड़ी का नन्हा लाल फूल जैसे लाल
पंखोंवाले किसी जुगनू की नन्हीं लपलपाती रोशनी.
इतनी जल्दी क्या है गेट बन्द करने की. मन हुआ पुकारकर कह दे. कोई कभी भी आ सकता
है. कभी भी. पर गेस्ट-हाउस के एक कमरे में अपनी भाड़े की हैसियत ... क्यों भूल
जाना चाहिए यह सबकुछ. वैसे तो जिसे आना ही है वह गेट खोलकर या खुलवाकर भी तो आ
सकता हैं.
कोई विवशता. कोई अटकाव. नहीं तो... नहीं तो कोई दुर्घटना. कुछ भी...कभी भी हो
सकता है. कुछ भी, कभी भी हो जाने की दहशत से अभी भी शिराएँ थरथराई रहती है.
अँधेरे को चीरकर देखने वाली चौकन्नी आँख की तरह मन में उठकर बैठ जाता है कुछ
भी. समय थम जाता है फिर उसी भँवर में. वहीं और वहीं घूमता रहता है. एक सूत आगे
नहीं चलता.
फोन आ सकता है जा नहीं सकता. शायद आये. शायद न भी आ पाये. कैसे हो पायेगा जब तक
कोई सब तरफ से निवृत्त ही नहीं हो जायेगा. निवृत्ति हो गयी हो तो फिर...
वक्त-बेवक्त का क्या. अटकाव,पता नहीं किस तरह का रहा होंगा. साघारण या असाधारण?
जरूर असाधारण. कुछ तो अप्रत्याशित. मण्डप में अचानक उड़ जानेवाले फ्यूज की तरह
अकल्पित.
तब तक सब स्थगित. अनचाहे अनजाने स्थगित. इतने परदों के रहते नहीं हो सकता कुछ भी
देख पाना.
नीचे खाना खाने जाने की इच्छा मन में उलट-पलटकर देख ली. कोई चेष्टा नहीं.
अचेष्टा की यह भीतर तक धँसती छुअन. एकदम ठण्डी. एकदम उदास. कितनी अयाचित.
कपड़े बदल डाले. अपने को मुँह बिराती रेशमी सरसराहट में बंधे-बँधाये बैठे
रहना.... अब किसलिए. पानी पिया. सीने को बर्फीली धार की तरह काटता-~सा लगा उसे
पानी. टेबललैम्प जलाकर बैठ गयी. कल पेपर पढ़ना है. दूसरे सत्र में. पर पढ़ने का
यत्न-व्यर्थ. पढ़े को समझने का तो और भी दुष्कर. यह शब्द क्या अपने ही गढ़े हुए
हैं....अपने सिरजे हुए?...
लैम्प बुझा दिया और लेट गयी . विडम्बना से भरा यह चारों छोरों से अपने पर झुका
खालीपन. कितना विपरीत.. दिनभर के भरे-भरे भाव से कितना विच्छिन्न.
मन मे दिन-भर बनता रहा था कितना कुछ कहना. ऐसे या वैसे कहना. यह अचम्भा...तुमने
देखा विवेक-कभी-कभी कैसे सिमटी नहीं रह पाती निज में ही निजता की पुकार.
गुब्बारे में स्वच्छ हवा के भरे जाने की तरह फैल जाती हैं अस्तित्व की हदें.
छोटे-से स्वत्ववाले मनुष्य की हदें. कहाँ से आ जाता है वह सब-कुछ जिसे कभी देखा
या जाना ही नहीं होता... क्या तुम भी... तुम्हें भी...
सुबह आँख खुली तो किरण खिड़की की चौखट पर बैठी मिली. सामने की उजली झक दीवार पर
दो नन्हें सुलगते धूप के टुकड़े.
पहली प्रतिक्रिया हड़बड़ाहट की हुई जैसे कल रात सो जाने के कारण कहीं कुछ गलत
हो गया हैं . थम गया है हाथ में पकड़े किसी एकरस एहसास की सम्पूर्णता का आवेश.
समझ और एकाग्रता से परे हो गया संवादोन्मुखता .
रात सोचते-सोचते पता नहीं कब आँख लगी. याद आयी अँधेरे में खिंचती चली जाती
दिन-भर के बने-मिटे संवाद की अटूट लम्बी डोर और पता नहीं कहाँ-कहांॅ से आ धमके
स्फुलिंग कणों का बुझता-मिटता प्रकाश.
चाय भी क्यों मँगवायी जाये. चाय पीकर क्लान्त-श्रान्त हो जाने से नहाने में देर
हो जायेगी. कुछ जल्दी ही पहुँच जाना ठीक होगा. जो कल आ सकता था,आज भी आ सकता
है. आयेगा ही. आने की असमर्थता को समझा सकने का जिम्मा भी तो उसका ही है.
एकदम तैयार. अभी तो आठ ही बजे हैं. जाड़े की क्लान्त सुबह में ऐसी कर्मठ ताजगी
अपने को ही भली लगी . नाश्ता करके जल्दी निकल जाना होगा.
"आप बारह नम्बर में हैं न मैडम" डायनिंग हाल में बैठते ही सामने काउंटर पर से
कोई उठकर आया.
"जी हाँ...क्यों?"
"यह आपके लिए सन्देश." एक सफेद लिफाफा उसने आगे बढ़ाया.-"रात कोई दे गया था .
देर हो गयी थी, आपको डिस्टर्ब करना ठीक नहीं समझा."
'रिसीव्ड एट इलेवन थर्टी',दायें कोने में छोटी-सी इबारत. काउंटर पर किसी ने उसी
समय नोट किया होगा.
'श्रीमती वसुधा चौधरी. रूम नं. बारह.'लिफाफे के बाहर.
'प्लीज फारगेट व्हाट आई सेड येस्टरडे एंड पार्डन मी. विवेक,'लिफाफे के भीतर.
एक छोटी-सी चौकोर स्लिप. कोई सम्बोधन नहीं. काले काँटों से लम्बे नोकीले अक्षर.
धसीटे हुए. काया पर आ चिपटे होनेवाले कीड़े को दे फेंकने की उतावली में
हड़बड़ाये-से. बेसब्र. अपने को पता नहीं दीखता है या नहीं दूसरा तुम्हें इस तरह
भी देख लेता है विवेक, पूरी तरह अनावृत्त.
थोड़ी राहत हुई पहले तो. चिन्ताओं-आशंकाओं से राहत. फिर शब्दों से उठते हुए धुएँ
को काले और गाढ़े वर्तुलों ने आकाश आच्छन्न कर दिया.
फॉरगेट इट. भूल जाओ. भूल जाना क्या टेबल पर टपके चाय के दाग की तरह होता है कि
गीले पोचे से पोंछकर साफ कर दिया जाये. इतना निर्मूल था क्या व्हाट यू सेड
यस्टरडे?... बेमानी कि कुछ काले नोकीले अक्षरों की भावहीन बनावट का आघात उसे
एक क्षण में ही निरस्त कर जाये.
नहीं, बीज जो पड़ जाता है वह फिर कभी वापिस नही होता. फूलने-फलने के लिए अभिशप्त
हो जाता है. पैरों के नीचे की मिट्टी भी बीज को फल में फोड़ देने की अनुकूलता
में रूपान्तरित हो चुकी होती है. रसायन बदल चुकता है उसका. हुआ अनहुआ नहीं हो
सकता हर समय. हर घड़ी तुम्हारे चुनाव की घड़ी नहीं हो सकती.
'भूल जाओ.'चलो भूल भी गयी वह. शायद भूल भी जाये. उसके बेहया मन का रसायन
मिट्टी के प्राकृत स्वभाव के ज्यादा बंजर है, ज्यादा पथरीला पर तुम?...विवेक
तुम! किसी बात को भूलने में तुम्हें सालों लगते हैं और आत्मदया की कीचड़ में
लिथड़ते एक क्षण. तुम,... खास तुम कैसे भूल पाओगे वह सब जो तुम्हारे अपने भीतर से
उघड़ा है... नींद अन्दर से उघड़ चुकती है तो ही कुनमुनाहट शुरू होती है. अपने
से अपना सम्बन्ध उतना बाहरी तो नही होता.... कोई दूसरे से बच सकता है, अपने से
कैसे.
कितना साफ है कि तुम दूसरे से नहीं अपने से भाग रहे हो... दूसरे की नहीं अपनीं
अवहेलना कर रहे हो... जिजीविषा की अवहेलना. जानती हूँ यह सुनकर क्या कहोगे.
परिस्थितियों की मार खाये पीड़ित-प्रताड़ित व्यक्ति की हवाला दोगे और मुँह
बिचकाकर पूछोगे-- है ही कहाँ जीवन ? है कहीं उसका अस्तिव ? कैसे कोई जाने कि
कोई जीवन के भीतर है या बाहर . नकार में है या स्वीकार मे. कैसे पकड़ में आ
सकती है जिजीविषा. विदेह अशरीरी जिजीवाषा. 
