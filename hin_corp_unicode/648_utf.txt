<ळिटेरटुरे><णोवेल्><अच्हस्पटि झयन्ट्><ञोर्बिड्डेन् ढिअर्य्><१९८४><शहिट्य शेवक् शन्स्ट्हन्><णेत् ढेल्हि><१२२-१२९><२२००><अच्हस्पटि झ्., ङोर्बिड्डेन् ढिअर्य्, णो>

+ शाम के सात बजे तक कोई विशेष बात नहीं हुई. उस समय तक दिन बहुत कुछ वैसा ही
था, जैसे दिन शिशिर की कहानी आरम्भ होने के पूर्व हुआ करते थे.
उठी तो अनजाने कोई धुन गुनगुना रही थी. बच्चों को नहलाया, दो घंटे उन्हें
पढ़ाया और फैसला किया कि कुछ भी हो कम-से-कम दो घंटे उन्हें पढ़ा-~ऊँगी. मिसेज़
एंडले से पूछा कि उनके बच्चे किस स्कूल में पढ़ते हैं. एक दिन जाकर देख आऊँगी.
लेखा के पिताजी को मैंने कुछ जल्दी आने के लिए कहा था. वह आठ बजे लाइब्रेरी
बन्द करवाकर आते हैं, परन्तु शाम वह साढ़े छः बजे ही आ गए थे. आते ही उन्होंने
पूछा, 'शिशिर आया था?' जानती हूँ कि उन्होंने बहुत साधारण-सा प्रश्न किया था,
बिना किसी विशेष भावना से परन्तु उस समय जब कि मैं उनके आगमन की प्रसन्नता का
सुख अनुभव कर रही थी, शिशिर का जिक्र बेवक्त था. मैं भुला दूँ, वह नहीं भुला
सकते, नहीं भुलाने देते.
सागर का चन्द्रमा से प्यार है. सागर चन्द्रमा के संकेतों पर ही तो उठता-~गिरता
है; ज्वारभाटे आते हैं. सूर्य स्पर्धा से जलता-फुकता है और परिणाम होता है कि
सागर की आहें आकाश में छा जाती हैं.
मानस आकाश में एक विद्युत-सी कौंध गई और उसके बारे में सोचने, उसे याद करने,
उसकी आशा जगाने की दशा में एक साथ सारी चेतन-~अवचेतन शक्तियाँ विफल हो उठीं और
आले में रखी टाइमपीस जैसे ध्रुव तारे सी केवल एक दिशा में चलते रहने की प्रेरणा
देने लगी. उत्तर न पाकर लेखा के पिता कुछ सहमे से चुपचाप कपड़े बदलने अंदर चले
गये. मैं सब कुछ भूली-सी दृष्टि विहीन-सी न जाने क्या करती रही कि तभी अचानक
पड़ोस के किसी मकान में बजता हुआ रेडियो चिल्ला उठा, लोभा टाइम... सेवेन धर्टी
पी.एम.' और मेरी सब सोई शक्तियाँ एक साथ जागकर खड़ी हो गई, जैसे गोली के धमाके
से जंगल के सारी पशु-पक्षी एक साथ चौकन्ने हो जाते हैं. कान बड़े फाटक के
चरचराने या क्रोकोडाइल लैदर के जूतों के बजरी पर किरकिराने के संकेत को सुनने
को व्याकुल थे, आँखें खिड़की के धुँधले शीशों के पीछे किसी हिलती-बढ़ती छाया को
देखने को बेचैन हो उठीं और उसके बालों में ब्रीलक्रोम और कोरी हेयर आयल की
मिश्रित सुगंध को जैसे मैं दूर से ही पहचान लेना चाहती थी.
'आज तुम्हें आना ही चाहिए. क्या तुम आ रहे हो ? आओ, एक बार, चाहे अंतिम बार, एक
नज़र जी भर देख लूँ. कितनी बार देखा है परन्तु कभी नजऱ भर कर नहीं देखा. कोई
पूंछे कि तुम कैसी हो तो क्या मैं तुम्हारा शब्द चित्र अंकित कर सकूँगी ? एक
बार पूरी आँख खोलकर देखना चाहती हूँ. चाहे एक सेकेंड के हजारवें हिस्से के लिए
ही देखने को मिले, मैं अपने लैंस का पूरा 'अर्पचर' खोलकर तुम्हारा एक ऐसा
'नेगेटिव' बना लूंगी जिससे जब चाहूँगी, जितने चाहूँगी चित्र बना लूंगी. आ भी
जाओ एक बार...मैं मन-ही-~मन उससे कर रही थी कि एक जोर का धमाका सुनकर मेरी
चीख निकल गई.
लेखा के पापा द्वार में खड़े थे, पहले तो वह हँसे, परन्तु मेरा मुख देखकर
गम्भीर हो गए, 'क्षमा कर दो.' वह इतनी जोर से छींके थे कि मुझे लगा था जैसे एक
विस्फोट हुआ था, जिसने डायनामाइट की तरह शिशिर के आने वाले पुल को उड़ा दिया
था.
'आप कितने क्रूर हैं, अपशगुन कर दिया.' मैंने कहा.
'अपशगुन ? कैसा...ओह...'उसकी' प्रतीक्षा कर रही थीं ?' वह समझ गये.'
'हा, मुझे लग रहा था कि वह आने वाला है. आपने छींक दिया.'
'प्यार में आदमी कितना वहमी हो जाता है.' वह बोले
'और स्पर्धा में कितना क्रूर.' मैंने तत्काल कहा.
'लेकिन तुम मेरे प्रति क्रूर और कठोर हो गई हो.'
'आप क्या नहीं मना रहे थे कि वह न आये ओर मैदान पर आपका सर्वाधिकार रहे? आप
उससे डरते हैं न?'
'नहीं.'
'आप मुझसे भी डरते हैं .'
'नहीं! वास्तव में तुम दोनों मुझसे भयभीत हो गए हो.'
'मैं आपसे नहीं डरती.'
'डरना तो नहीं चाहिए, लेकिन सच्चाई यह है कि तुम डरने लगी हो, नहीं तो इस समय
तुम ब्लू कॉटेज के द्वार पर होतीं और सहमी हुई हरिणी-सी मेंढक के फुदकने से भी
चौंककर उछल न पड़तीं. मुझे तुम पर दया आ रही है.'
'हरिणी तो निर्बल-सी जीव है, वह यदि डर जाती है तो कोई विशेष बात नहीं, परन्तु
दया का पात्र तो वास्तव में वह वीर केसरी है जिसे हरिणी और किसी काल्पनिक
प्रतिद्वन्द्वी के भय से न दिन में चैन है और न रात में नींद.' मैंने नहले पर
दहला लगाया और हंसी. उस हँसी में ऐसा व्यंग था कि वह तिलमिला उठे, परन्तु
सम्हलकर बोले, 'इस समय तुम समझ नहीं सकतीं. इस बहस से लाभ नहीं होगा क्योंकि
एक दूसरे के मुख पर कालिख पोतने से दोनों में से कोई भी अपने को दूसरे से गोरा
साबित नहीं कर सकता. मैं जानता हूँ कि तुम्हारे मुँह पर कालिख लगाने के बाद उसे
मुझे स्वयं ही धोना पड़ेगा और गुस्सा ठंडा होने के बाद तुम अपने पल्ले से ही
उसे पोंछती नज़र आओगी. चलो, खाली पेट न लड़ने का मजा है और न प्यार का. अब तो
पेट में चूहे भी उछल कूद कर थक गए हैं.'
मैं रसोई की ओर जाने लगी तो उन्होंने मेरी बाँह पकड़ कर रोक लिया, 'आगे से सोच
कर छींका करूंगा. आज माफ़ कर दो.'
'गलती तो मेरी है. कहीं किसी की छींक से आने वाला रुका है. क्या खायेंगे?'
मैंने पूछा.
'कुछ भी मीठा मीठा.'
'शकरपारे बनाऊं.'
'मुस्कराहट के साथ कुछ भी दौगी तो काम चलेगा.' बांह को खींचते हुए वह बोले.
एक झटके से हाथ छुड़ाकर मैं रसोई में चली गयी थी और शकरपारों के लिए मैदा मलने
लगी. एक वह है कि जिस पर आंसुओं का भी प्रभाव नहीं पड़ता और एक यह हैं जिसके
लिये एक भीनी-सी मुस्कान से दिन निकल आता है, और जरा-सी उपेक्षा से जैसे उन्हें
ग्रहण लग जाता है.
चाय नाश्ते के बाद लूडो की तीन बाजी खेलीं और खाने के बाद लेखा अपने पापा के
साथ एक पलंग पर और मेरे साथ सुचित्र दूसरे पर रजाई ओढ़ कर बैठ गए.
सबसे पहले लेखा ने गाया 'साबरमती के संत' और सुचित्र ने किसी पत्रिका में पढ़े
दो तीन बच्चों के चुटकले सुनाये.
बच्चों के पापा ने एक गीत सुनाया-'तुम्हें अपने गले लगा लूँ, ऐ मेरे हमराही' जब
वह गाते है, तो स्वर बहुत सधा हुआ न होने पर भी उनके गाने में अभिव्यक्ति होती
है. उन्होंने अपनी ओर से प्यार का आश्वासन दिया और मुझे गाने को कहा.
'मुझसे गाया नहीं जायेगा. मेरा गला खराब है.' मैंने बहाना बनाया.
'ममी बहाना न बनाओ. पापा गए हुए थे तो तुम हमेशा गुनगुनाया करती थी..' लेखा
बोली.
'हाँ पापा, ममी कितना गाती थीं. एक दिन हम बगीचे में खेल रहे थे तो खन्ना
अंकल का लड़का रमेश पूछ रहा था, 'क्या तुमने रेडियो ले लिया है?'
'बोलो मत, याद करने दो.' बच्चों को चुप करा कर उन्होंने मुझसे कहा, 'कोई भी
गीत, जो सबसे पहले याद आये गा दो. गाना तो पड़ेगा-कोई तुम्हारी परीक्षा तो नहीं
हो रही.'
'नहीं, मैं कुछ भी गाऊंगी तो आप उसका कुछ-न-कुछ मतलब निकालेंगे.'
'नहीं निकालूंगा. प्रत्येक गीत व्यइत विशेष के लिए ही तो नहीं लिखा जाता.'
'परन्तु...आप आग्रह करते हैं तो....' कहकर मैंने आँखें मूंद ली. आंखें मूंदते
ही जैसे एक बार अंधेरा हो गया और फिर धीरे-धीरे वही प्रकाश की एक श्वेत
छाया-सी शून्य से आरम्भ होकर साकार प्रतिमा का रूप लेने लगी और मैं गुनगुनाने
लगी, फिर गाने ली-
ये वादियां, ये फ़िजायें बुला रही हैं तुम्हें,
खामोशियों की सदायें बुला रही हैं तुम्हें.
इसका अंतरा उठाने ही जा रही थी कि बाहर के दरवाजे पर किसी ने थपकी दी और मैंने
आंख खोल कर उनकी ओर देखा. दोनों की आंखों में एक ही प्रश्न था और एक ही उत्तर.
'देखो कौन है.' मुझसे उन्होंने कहा.
'नहीं, आप जाइये.'
'प्लीज, तुम ही देख लो न.' उन्होंने शान्त मुद्रा से कहा. बैठक में जाकर मैंने
एक बार अपने सिर पर हाथ फेर कर बालों को संवारा, पल्ला ठीक किया और शाल की अच्छी तरह लपेटा. दरवाज़ा खोलने से पहले होंठों पर जीभ फेरी-मसूरी का जाड़ा और जाड़े
से चटखे होंठ.
वह शिशिर नहीं था. सरिता ने एक लड़के को भेजा था, पढ़ने के लिए कोई किताब माँगी
थी.
वापिस आकर मैं गा न सकी. घाटियों में गूँजती आवाजें, बहारों के मुखर निमन्त्रण
और निःस्तब्धता के अंतर में बैठे आह्वान सुनने के बाद गीत पूरा करने की
एकाग्रता कहाँ से लाती.'
'अब राजे बेटों की तरह सो जाओ. तुम्हारी ममी का जी ठीक नहीं.' उनके पापा ने कहा
और उन्हें जल्दी ही सुला दिया.
मैं बाहर बगीची में चली गई थी. चीढ़ और देवदार की मीठी-मीठी-सी गंध लिए हवा चल
रही थी, चांद अभी नहीं निकला था, परन्तु आकाश में नकली-सा एक प्रकाश था. मिसेज
ऐंडले के बंगले की चिमनी से निकल कर धुआं कलाबाजियाँ लेकर दक्षिण की दिशा में
कुछ दूर जाकर अदृश्य हो जाता था और शिशिर के काटेज की कॉरोगेटिड टिन की दीवार
पर सड़क की बत्ती का प्रकाश पड़ने से ऐसा लगता था जैसे वह लोहे की सलाखें हों,
एक जेलखाने की सलाखें, मुझे उससे दूर रखने के लिए.
मेरा दिल किया, काश मेरे पास एक तोप होती और मैं उस टीन की दीवार को उड़ा सकती.
या कि मेरे पास एक कबूतर होता कि मैं मुगलों के दीवानें खास की राजकुमारी की
तरह अपना खत भेज सकतीं, या कि मेंरे अपने पंख होते और मैं उड़ कर जाती और उसके
रोशनदान से अंदर जाकर एक बार देख तो आती.
और मुझे जफ़र की वह पंइतयाँ याद हो आईं जो शायद उसने रंगून की जेल में लिखी
थी.-
न तड़पने की इजाज़त है, न फ़रियाद की है,
घुट घुट के मर जाऊं, यही मर्जी मेरे सय्याद की है.
और मैं गाने लगी. मैं इन्हीं पंइतयों को गाती जा रही थी और बजर वाली पटडी पर
फाटक से घर के पास लाल गुलाब की क्यारी तक और गुलाब की झाड़ी से फाटक तक घूमे जा
रही थी. इन पंइतयों में मेरी उस समय की स्थिति का जैसे चित्र था, हद की
मजबूरी, जुबान पर ताला, गृहस्थी और समाज की दीवारें अनिश्चितता, पराजय और
निराशा-घोर. धीरे-धीरे मेरा स्वर ऊंचा होता गया कि जैसे पिंजरे में बंद पक्षी
उड़ान की प्रबल इच्छा से चहकते-चहकते चीखने लगता है और मैंने देखा कि एक भूत सी
श्वेत कार अंधेरी बैठक के बाहर खड़ी थी, निश्चल...सय्याद, जो देख रहा था अपने
कैदी को.
'रुको मत. गाये जाओ.' उन्होंने कहा. वह सफ़ेद पश्मीने का शॉल लपेटे खड़े थे,
'गा, मेरी बुलबुल, गा, सय्याद तुझे रिहा करता है, उड़ जा, अगर तेरे पंखों में
परवाज़ की ताकत है तो उड़ जा. पिंजरे का फाटक खुला है.'
वह आगे बढ़े और गुलाब की झाड़ी के पास आकर ठहर गए, 'गाये जाओ जीवन में तुमने
कभी ऐसे तल्लीन महव होकर नहीं गाया, इस गीत के शब्दों का मैं कभी इतना स्पष्ट
अर्थ नहीं समझा. बुलबुल की छाती में कितना गहरा कांटा चुभ सकता है, मैंने आज
समझा है. अगर तुममें पर्याप्त बल है, आत्म-विश्वास है और पिंजड़े से निकल जाने
की इतनी ही प्रबल इच्छा है तो मैं अपनी जीवन की, अपने प्यार और तुम्हारे साथ
बिताये सारे जीवन की सौगंध खाकर कहता हूँ, वही करो जो तुम्हारा ह्रदय कह रहा
है.' वह कह रहे थे और अचानक न जाने किस प्रेरणा से उन्होंने गुलाब की एक टहनी
को कसकर पकड़ा, उनके हाथ कांप रहे थे और उन्होंने एक झटके से उस टहनी को तोड़
लिया और अपने चेहरे के पास लाकर बोले, 'इस गुलाब की कसम, इसके कांटों की सौगंध
और मेरे लहू की सौगंध, मैं तुम्हें आज्ञा देता हूँ, मैं तुम्हें नहीं रोकूंगा,
केवल मुझे स्य्याद न कहो, मुझे अत्याचारी जेलर घोषित न करो. मैं तुम्हारा
शुभ-~चिंतक हूँ, साथी, सहगामी जो पिछले एक दशक से तुम्हारे साथ कदम मिला-~कर
चलता आ रहा हूँ.'
'नहीं, नहीं, नहीं. और न कहिये, शब्दों के यह तीर न चलाइये, हृदय पहले से छलनी
हो चुका है.' मैंने आगे बढ़ कर, दौड़ कर उनका हाथ पकड़ लिया. 'आप नहीं समझेंगे.
वह मेरा कुछ नहीं लगता, मैं उसकी कुछ नहीं हूँ, यह सब मेरा दिमाग़ का फ़ितूर
है-दिमाग़, एक घोड़ा है जिसकी लगाम मेरे ह्रदय से छूट गई है और वह मुँहज़ोर
मुझे गहरी, अंधेरी और भयानक घाटियों में लिए भागा जा रहा है, सरपट. मैं बार-बार
लगाम को पकड़ने का प्रयत्न करती हूँ, कभी-कभी उसे पकड़ भी लेती हूँ, परन्तु उसे
बेलगाम भागने का मज़ा पड़ गया है, वह गरदन झटक कर फिर लगाम छुड़ा लेता है. केवल
मुझ पर अविश्वास न कीजिए. विश्वास कीजिए, मैंने उसे ऐसा कुछ नहीं दिया जो कि
आपका है.'
शायद शादी के बाद पहला अवसर था कि जब मेरी बात पर वह विगलित नहीं हुए.
'क्या तुम समझ रही हो, तुम क्या कह रही हो? बिना मेरे उत्तर की प्रतीक्षा किए
वह कहते गए, 'मेरा जो कुछ हैं उसमें तुम्हारा ह्रदय, तुम्हारी भावनायें,
तुम्हारा स्नेह, प्रेम और विचार भी सम्मिलित हैं. तुम मित्र बनाओ, इसमें मुझे
कोई आपत्ति नहीं, लोगों की सेवा करो, ज़रूरतमन्दों की मदद करो, अभावग्रस्तों के
अभावों को पूरा करो, सब कुछ भी कुर्बान कर दो, परन्तु क्या तुम नहीं मानतीं कि
शिशिर इनमें से किसी भी श्रेणी में नहीं आता? जीवन के प्रति उसका दृष्टिकोण भी
तुम्हारे समान नहीं. वह दूसरी धातु का बना हे.'
'मेरे बस में नहीं हैं.'मैंने स्वीकार किया और उनके सामने सिर झुका दिया. मैं
सिर झुकाये उनसे आधे कदम पर खड़ी थी. कुछ देर में उन्होंने सिर पर अपना हाथ
रखा, फिर ठोड़ी के नीचे हथेली रख कर मेरा मुंह उठाया, 'शान्त हो जाओ.' उन्होंने
कहा. माथे पर उनका हाथ कुछ गीला-सा लगा, 'क्या है, यह क्या है?' मैंने चौंक कर
कहा. वह पानी नहीं था, पानी से गाढ़ा था, गर्म. मैं समझ गई, वह उनका लहू था, वह
रक्त कि जिसमें उनकी बास थी, जिसमें सुचित्र और लेखा की बास थी; वह रक्त कि
जिसके साथ मेरा जीवन का साथ था.
मैं उन्हें घसीट कर अन्दर ले गई. बैठक की बत्ती जलाई और देखा कि उसके हाथ और
बाँह में गुलाब की टहनी के काँटों ने बुरी तरह खरौंच दिया था और जगह-जगह खून
निकल आया था. रोते-रोते मैंने उनका हाथ अपने सिर से लगाया. आँखों से, कंठ से और
छाती से लगाया और दौड़कर पानी और 'डिटौल' लाई, धोकर बोरिक पाउडर छिड़का. वह देख
रहे थे और मुस्करा रहे थे.
'आपने मुझे माफ़ कर दिया?' मैंने पूछा.
'नियम क्यों तोड़ती हो. हमेशा मैंने ही हथियार डाले हैं, आज इसके विपरीत
क्यों?'
'और आप हमेशा जीतते रहे हैं, जीत उसी की है जो हार मान लेता है.
आज मैं तुम्हें ही जीतने दूँगा. लाओ मैं तुम्हें बधाई दूं.' कहकर उन्होंने मेरा
हाथ अपने ओठों से लगाया.
मेरे पास बैठे, आँखें बन्द किए, मेरे बाल रीलते रहे और 'आजा री निंदिया'
गुनगुनाते रहे और मैं सो गई. मुझे पता नहीं वह कब सोये थे.
अन्धेरा था, घटाटोप अन्धेरा जब मेरी नींद खुली. वह गहरी नींद में सो रहे थे.
फिर मैं सो न पाई और धीरे से खिसककर बैठक में आ गई हूँ-जैसे मेरी कलम और डायरी
मेरी प्रतीक्षा में जाग रही थीं और बुला रही थीं और अब यह सब लिखने पर दिल हलका
हो गया है और फिर नींद पलको पर आ बैठी है. रात अभी दो घन्टे बाकी है.
तो चलूँ.
