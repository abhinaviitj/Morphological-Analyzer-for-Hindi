<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><आनोन्><ढइल्य् णेत्स्><१९८६><झन्सट्ट><णेत् ढेल्हि><१><२१००><झन्सट्ट-ढइल्य् णेत्स्><घर्गि ंअहेस्ह्तरि>

आज शाम श्री वोरा ने प्रदेश के राज्यपाल के एम चांडी को इस्तीफा दे दिया. इससे
पहले एक फरवरी को बिंदेश्वरी दुबे के फौरन बाद साढ़े पांच बजे प्रधानमंत्री ने
श्री बोरा को तलब किया था.समझा जाता है कि तभी उन्हें इस्तीफा देने के लिए कह
दिया गया था.
श्री बोरा के उत्तराधिकारी के लिए प्रदेश के वित्त मंत्री राजकिशोर शुक्ल,सांसद
अजीत जोगी,विधानसभा अध्यक्ष राजेंन्द्र प्रसाद शुक्ल और प्रदेश इंका अध्यक्ष
दिग्विजय सिंह के नाम की चर्चा चली.
अर्जुन सिंह आज रात राष्ट्रपति आर.वेंकटरमन से मिले.जानकार सूत्रों के मुताबिक
उन्होंने केन्द्रिय मंत्री के पद से इस्तीफा दे दिया है.
अर्जुन सिंह की ताजपोशी के लिए उनके कई मित्र सांसद रात की ट्रेन से भोपाल रवाना
हो सकते हैं.इनमें अजीत जोगी,कमलनाथ और सुभाष यादव खास हैं.अर्जुन सिंह विरेधी
खेमा अभी पूरा जोर लगा रहा है कि उन्हें न भेजा जाए. जानकार सूत्रों के मुताबिक
अर्जुनसिंह की कोशिश थी कि दिग्विजय सिंह को मुख्यमंत्री बनाकर भेज दिया
जाए. मोतीलाल वोरा को हटाने का फैसला वरिष्ठ इंका नेताओं के लिए अप्रत्याशित रहा.
किसी को यह समझ नहीं आया कि फैसला अचानक कैसे हुआ.हालांकि अर्जुन सिंह के अनुसार
२७ जनवरी को उन्हें इसके संकेत मिल गए थे.मोतीलाल वोरा की कल केन्द्रीय
गृहमंत्री बूटासिंह से मुलाकात हुई थी. बूटासिंह ने श्री वोरा को राज्य में कानून
-व्यवस्था की स्थिति खराब होने और प्रशासन पर पकड़ न होने के कारण प्रधानमंत्री
के असंतुष्ट होने की बात कही थी.मुलाकात में इस्तीफा देने का निर्देश नहीं था.
बूटासिंह से बातचीत के बाद वोरा ने हाईकमान के एक नेता से बात की थी इस बातचीत
में भी श्री वोरा को ऐसा कोई संकेत नही मिला,जिससे लगता हो कि उनकी छुट्टी होने
वाली है.मध्य प्रदेश के अपने समर्थक एक युवा सांसद से अपनी बातचीत में भी श्री
बोरा ने परिवर्तन का कोई संकेत नहीं दिया.जानकारों के अनुसार बूटासिंह ने ही आज
फोन पर उन्हें इस्तीफा देने के लिए कहा.
अर्जुन सिह और उनके करीबी नेताओं की बात मानी जाए तो मध्यप्रदेश में नेतृत्व
परिवर्तन का फैसला एक पखवाड़ा पुराना है. बिहार के साथ मध्यप्रदेश को रखा गया
था. बिहार में नए नेता का फैसला न हो सकने के कारण मध्यप्रदेश में बात अटकी
रही. बिहार में ब्राह्मण को अगला मुख्यमंत्री बनाने का फैसला हो चुका है. भगवत झा
आजाद का नाम तय होने के कारण ही अर्जुन सिंह को बनाने के निश्चय पर अमल हो सका.
इंका महासचिव जी के मूपनार के अनुसार आज रात ही दोनों राज्यों में विधायक दल नए
नेता का चुनाव कर लेगा. पर्यवेक्षक रवाना भी हो गए हैं. मध्यप्रदेश के लिए ग्रामीण
विकास राज्यमंत्री रामानंद यादव, संसदीय कार्यमंत्री हरकिशन लाल भगत और पार्टी
कोषाध्क्ष सीताराम केसरी को पर्यवेक्षक बनाया गया है.राज्य प्रभारी इंका महासचिव
रामरतन राम वहां गुजरात से पहुंचेंगे.बिहार के लिए नारायण दत्त तिवारी, दरबारा
सिंह और शंकरानंद पर्यवेक्षक हैं.
मुख्यमंत्री को बदलने के साथ इन दोनों राज्यों के इंका अध्यक्ष को बदलने का भी
हाईकमान निश्चय कर चुका है. बिहार में तारिक अनवर और मध्य प्रदेश में विधानसभा
स्पीकर शुक्ल या अजीत जोगी शायद यह जिम्मेवारी संभाले. हाईकमान के करीबी सूत्रों
ने देर शाम मध्यप्रदेश के लिए अर्जुन सिंह के अलावा राज्य के वित्तमंत्री
राजकिशोर शुक्ला और बिहार के लिए बलिराम भगत भीष्म नारायण सिंह,शिव चंद झा का
नाम भी बताया. जगन्नाथ मिश्र ने भागवत झा आजाद का काफी विरोध किया बताते हैं
विदेश्वरी दुबे ने अपने उत्तराधिकारी के लिए बलिराम भगत की सिफारिश की थी.
इन दो राज्यों में नेतृत्व परिवर्तन के बाद हाईकमान के करीबी सूत्र महाराष्ट्र
और गुजरात के मुख्यमंत्री बदलने का अनुमान लगा रहे हैं. पार्टी संगठन में फेरबदल
की अटकलें भी फिर जोरों पर हैं. मोतीलाल वोरा, बिंदेश्वरी दुबे, जगन्नाथ
पहाड़िया को केंद्र में लिया जाएगा. हालांकि कुछ जानकार हरिदेव जोशी के साथ
इन्हें राज्यपाल बना कर भेजे जाने की बात कह रहे हैं. ऐजंसियों के
अनुसार-मध्यप्रदेश के मुख्यमंत्री मोतीलाल वोरा ने विधानसभा के बजट सत्र के बीच
अप्रत्याशित रूप से अपने पद से त्यागपत्र दे दिया. बाद में श्री वोरा ने
.भाषा,को बताया कि उन्होंने पार्टी उच्च कमान के निर्देश पर अपने पद से
त्यागपत्र दिया है तथा वे आगे भी पार्टी की मजबूती के लिए काम करते रहेंगे.
श्री वोरा ने शाम पांच बजे राज्यपाल प्रो.के एम चांडी को अपनी इस्तीफा
सौंपा.प्रो.चांडी ने उन्हें अगली व्यवस्था तक अपने पद पर बने रहने को कहा है.
३२० सदस्यीय विधानसभा में इंका सदस्यों की संख्या २५० है. मधयप्रदेश के इतिहास
में शायद यह पहला अवसर है जब किसी मुख्यमंत्री ने बजट सत्र के चलते इस्तीफा दिया
हो.राज्य विधानसभा का बजट सत्र पांच फरवरी को शुरू हुआ था. चार दिन के अवकाश के
बाद विधानसभा की बैठक १७ फरवरी को होगी.
निवर्तमान मुख्यमंत्री ने कहा है उनकी सरकार ने स्वच्छ और सफल प्रशासन के लिए
प्रधानमंत्रीके निर्देश को बेहद गंभीरता से लिया है और बंड़े पैमाने पर भ्रष्ट
तत्वों के खिलाफ कार्रवाई की है. जब उनसे कहा गया कि क्या यह त्यागपत्र मांगें
जाने का कारण हो सकता है? तो श्री वोरा ने कोई टिप्पणी नहीं की.इस धारणा को गलत
बताते हुए कि राज्य में राजनैतिक स्थितियां इंका के खिलाफ हो गई हैं,वोरा ने कहा
कि अब तक राज्य में हुए पांच विधानसभा उपचुनावों में से चार इंका ने जीते हैं.
चार ब्राह्मण दावेदार थे. विधानसभा अध्यक्ष शिवचन्द्र झा पिछड़ा वर्ग विरोधी
तेवर और निजी आरोपों के कारण कट गये. कमलाकान्त तिवारी को हरिजनो के नाराज होने
के अंदेशे के कारण हटाया गया यानि रामधन को चमार का बच्चा कहने वाली चर्चा के
कारण . डा. जगन्नाथ मिश्र को पिछला रिकार्ड और बिहारी नेताओं के खिलाफ राय के
कारण छांटा गया . तब बच गये भागवत झा आजाद .
श्री आजाद को मुख्यमंत्री वनवाने के पीछे उमाशंकर दीक्षित , डा. शंकर दयाल शर्मा
और अर्जुन सिंह तीनो का योगदान भी काम में आया . आलाकमान को लोकसभा का अगला
चुनाव जीताने वाले मुख्यमंत्री की तलाश थी . श्री आजाद में आलाकमान को यह
योग्यता कैसे नजर आई, इसे लेकर हैरत है . साथ हीं उनके केन्द्रीय मंत्री काल में
गार्ड की हत्या और उनके साले के कारनामे भी चर्चित रहे ."उ जइसे हुड हैं ,उनसे
दुय्यो महीना बिहार चलेगा . पांचो विधायक का समर्थन है उनको," यह राय अनेक
बिहारी नेताओं की थी .
बहरहाल, श्री आजाद को शाम करीब चार बजे इस फैसले की इत्तला प्रधानमंत्री निवास
पर बुलाकर दी .
तांत्रिक चंद्रस्वामी गिरफ़्तार
जनसत्ता संवाददाता
नई दिल्ली,१३ फरवरी.तांत्रिक चंद्रस्वामी को आज देर रात गिरफ़्तार कर लिया
गया. साउथ एक्सटेंसन दो में डा.जे के जैन के नर्सिग होम में उनका इलाज चल रहा है
और उन्हें गिरफ्तारी के बाद वहीं रखा गया है.४० साल के चंद्रस्वामी के एक सहयोगी
को भी हिरासत में लिया गया है.उन पर मामले में धोखाधड़ी का आरोप है.
इससे पहले शाम करीब साढ़े सात बजे केंद्रीय जांच ब्यूरो(सीबीआई)वालों ने नर्सिंग
होम पर छापा मारा.
छापा शाम के साढ़े सात बजे के करीब मारा गया.उस समय डा. जैन रोगियों को देखने
में व्यस्त थे.अचानक सीबीआई के करीब सौ अफसर और कर्मचारी क्लीनिक के सामने
गाड़ियों से उतरे. कुल लोग क्लीनिक के इमारत को चारों ओर फैल गए जबकि कुछ
धड़धड़ाते हुए इमारते में घुसे.डाक्टर जैन ने उन्हें समझाया कि यह अस्पताल है और
रोगियों को इस शोर से तकलीफ होगी.लेकिन उनकी कोई बात नही सुनी गई.अफसर कमरा नंबर
तीन में जाने की जिद कर रहे थे.वह कमरा खुलवा दिया गया.उसमें स्वामी विद्यानंद
का बिस्तर था.उसके बारे में पूछताछ की गई. मगर अफसर संतुष्ट नहीं हुए. तब डा.
जैन ने पूछा आखिर आपको किसकी तलाश है. तब अफसरों ने चंद्रास्वामी का नाम लिया.
चंद्रास्वामी कमरा नंबर छह में थे.अफसरों को वहां ले जाया गया.
अफसर उनसे पूछताछ करना चाहते थे.डाक्टर जैन ने उन्हें बताया कि चंद्रास्वामी को
नींद की दवा दी गई है और उनसे पूछताछ न करने का अनुरोध किया. खबर लिखे जाने तक
सीबीआई वालों ने क्लीनिक को घेर रखा था. बीच-बीच में वे टेलीफोन पर किसी से
निर्देश लेते रहे. अफसर बीच-बीच में क्लीनिक के सामने वाले गेस्ट हाउस में जाकर
भी कुछ गुफ्त-गू करते थे.
छापे के बारे में अफसर मुंह नहीं खोल रहे थे. ज्यादा पूछने पर उनका जवाब होता था
एफआईआर देख लीजिए. दी गई एफआईआर के मुताविक किन्हीं लाखूभाई पाठक (१५८,वाशिंगटन
रोड, अब्राम, लंकाशायर,इंग्लैड) ने लंदन स्थित भारतीय उच्चायोग के जरिए
चंद्रस्वामी और कैलाशनाथ अग्रवाल उर्फ मामाजी पर व्यापार में धोखाधड़ी की शिकायत
की है. यह शिकायत इंग्लैंड में २९ सितंबर १९८७ को दर्ज कराई गई जो राजनयिक चैनल
से होकर दिल्ली विशेष पुलिस स्थापना शाखा में पांच फरवरी को दर्ज हुई.
शिकायत करने वाले श्री पटेल १९५५ से इंग्लैंड में रह रहे हैं. वे फूड प्रोसेसिंग
का धंधा करते है. १९८३ में वे चंद्रस्वामी व मामाजी के संपर्क में आए.उनके
मुताबिक दोनों ने उन्हें यकीन दिलाया कि स्वामीजी कुछ दैवी शक्तियों के मालिक
हैं और भारत के राजनैतिक क्षेत्रों में उनका काफी असर है. वे कोई भी काम करा
सकते हैं.दोनों ने उन्हें सुझाया कि भारत को अखबारी कागज और कागज की लुगदी की
सप्लाई में काफी मुनाफा हो सकता है.दोनों ने दिसंबर १९८३ में उनसे एक लाख डालर
मांगे ताकि ठेका दिलाया जा सके. श्री पटेल दावा करते हैं कि उन्होंने खुद
न्यूयार्क के एक होटल के बाहर इस रकम के दो चैक चंद्रस्वामी को सोंपे.उनका कहना
है कि स्वामीजी और उनके साथियों की मेहमाननवाजी में भी उनके ३००००० डालर खर्च
हुए.स्वामी ने वादा किया कि ठेके के कागज उन्हें जनवरी ८४ के अंत तक मिल जाएंगे.
और पूरी सप्लाई १५ अप्रैल तक कर देनी होगी.
श्री पटेल के अनुसार पूरे साल भर स्वामी आश्वासन ही देते रहे. लेकिन आश्वासन कभी
पूरे नहीं हुए. वे कहते हैं,बाद में पता चला कि एक केंद्र शर्मा को भी डीजल
इंजिनो की सप्लाई ठेका दिलाने के नाम पर स्वामीजी इसी तरह ठग चुके हैं. जब एक
लाख डालर वापस मांगे तो स्वामीजी ने देने से मना कर दिया और उलटे इंग्लैड में
श्री पटेल पर मानहानि के दो मुकदमे दायर कर दिए.
किसान आंदोलन जारी रखेंगे, सरकार बात नहीं करेगी
मेरठ १३ फरवरी.भारतीय किसान यूनियन ने अपना आंदोलन मांगे पूरी न होने तक जारी
रखने का फैसला किया है.किसान नेता चौधरी महेंद्र सिंह टिकैत ने आज सरकारी रवैए
पर नाराजगी जताते हुए किसानों से कहा कि वे लंबी लड़ाई की तैयारी करें.उधर
दिल्ली में कांग्रेस (इ)महासचिव गुलाम नबी आजाद ने आज कहा कि न तो सरकार और न ही
कांग्रेस पार्टी किसान यूनियन से कोई बातचीत करेगी.इस तरह १८ दिन पुराने किसान
आंदोलन और इंका हाईकमान के बीच सीधे टकराव की स्थिति पैदा हो गई है.
इस बीच उत्तर प्रदेश के मुख्यमंत्री ने दिल्ली में प्रदेश के वरिष्ठ पुलिस
अधिकारियों से राय-मशविरा किया. इसके पहले वे राज्य के विधायकों से भी मिले.
किसान नेता टिकैत ने आज तमाम अटकलों को गलत सिद्ध कर दिया.उन्होने किसानों से
कहा कि वे लड़ाई मांगें मंजूर न होने तक जारी रखें. राज्य और केंद्र सरकार के
रवैये की उन्होने आलोचना की.धरना जारी रखने का फैसला किसान यूनियन की
कार्यकारिणी की बैठक में लिया गया. इसकी अध्यक्षता खुद श्री टिकैत ने की. पहली
बार बैठक खुले मैदान के बजाए एक भवन में हुई. इसे गुप्त रखा गया.बैठक तीन घंटे
चली.
इसके बाद ही किसान नेता ने धरना जारी रखने और असहयोग आंदोलन चलाने का फैसला
सुनाया. इस आंदोलन में उन्होने किसानों से कहा कि वे नए नलकूप के लिए बिजली
कनेक्शन लेने के बजाए खेतों से होकर जाने वाली लाइन पर सीधे तार डाल कर बेखटके
अपना काम चलाएं.
किसान नेता ने कहा कि उनके मौजूदा आंदोलन में अब तक आठ किसान शहीद रो चुके
हैं(किसानों को यकीन था कि सरकार उनकी समस्याएं सुलझा देगी.पर सरकार की नीति टाल
रही हैं.एक तरफ मंत्री बातचीत के लिए आते हैं तो दूसरी तरफ मुख्यमंत्री हमारी
मंगों को "अव्यवहारिक", बताते हैं.इससे साफ हो गया है कि देश में सरकार नाम की
कोई चीज नहीं हैं.
चौधरी टिकैत ने अपना निश्चय बताते हुए कहा कि अहिंसात्मक आंदोलन घेराव और धरना
तब तक जारी रहेगा जब तक सरकार अपना सोच नहीं बदलेगी और किसानों को उनके हक नहीं
देगी.
उन्होने किसानों से लंबी लड़ाई के लिए तैयार रहने को कहा. उन्होंने कहा कि हर
परिवार से कम से कम एक सदस्य निश्चित रूप से धरने मे रहे.दूसरे सदस्य उनके
भोजन,मैदान की सफाई और अपनी खेती का कामकाज देखे. उन्होने सभी गैर राजनैतिक,
संगठनों का भी समर्थन मांगा.
किसान नेता ने आज फिर दोहराया कि रेल और रास्ता जाम करने का उनका कोई निर्देश
नहीं है.लेकिन ऐसी घटनाएं होती है तो जिम्मेदारी सरकार की है,जो आंदोलन को लंबा
खिंचवाकर लोगों में असंतोष बढ़ा रही है.उन्होने कहा कि किसान खुद मर जाएंगे पर
औरों को नहीं मारेंगे.
किसान यूनियन की कार्यकारिणी की बैठक में कुल ३६ लोग शामिल हुए.कार्यकारिणी
सदस्यों के अलावा मुख्या और जत्थेदार भी इनमें थे.कुछ सदस्यों ने धरना खत्म करने
का सुझाव दिया था, लेकिन ८० फीसदी सदस्य सरकार के साथ जैसे को तैसा वाला रवैया
अपनाए जाने पर जोर दे रहे थे.
आज धरने पर बैठे किसानों की तादाद और दिनों से कुछ कम थी.लेकिन यूनियन के
सूत्रों का अनुमान है कि कल से तादाद फिर बढ़ जाएगी. किसान पिछले तीन दिन से चल
रही अनिश्चितता की वजह से कम तादाद में आ रहे थे.
श्री आजाद ने कहा-"केंद्र से कोई भी उनसे(टिकैत)बात नही करने वाला. ना ही कोई
कांग्रेस पार्टी से भी."श्री आजाद ने कहा "यह आम किसानों का नहीं बल्कि किसानों
के एक खास तबके का आंदोलन है जो हाल तक एक सारा राजनैतिक पार्टी से जुड़े
थे."उन्होने कहा-"हम किसी के भी निजी हितों के खातिर किसानों का शोषण नहीं होने
देंगे."
संवाददाताओं से बातचीत करते हुए श्री आजाद ने कहा कि श्री टिकैत का आंदोलन
पश्चिमी उत्तर प्रदेश के कुछ उन अमीर और बड़े किसानों का आंदोलन है जो सिर्फ
गन्ने की खेती करते हैं. यह आंदोलन राजनैतिक उद्देश्यों के लिए अपना आधार बनाने
के लिए है.इसी स्वार्थ से किसानों को गुमराह किए जा रहे हैं.
आप जानते ही हैं कि उत्तर प्रदेश के मुख्यमंत्री वीर बहादुर सिंह कल ही कह चुके
थे कि किसान यूनियन की मांगे 'बेतुकी' हैं. किसानों के आंदोलन के कारण श्री सिंह
का पिछले कुछ दिनों से दिल्ली आना-जाना बना हुआ है.
वीरबहादुर ने अपनी बात दोहराईः मुख्यमंत्री बीरबहादुर सिंह ने आज नई दिल्ली में
कहा कि किसानों की मांगे असंगत हैं और तथ्य से परे हैं.किसान आंदोलन अनिश्चितकाल
के लिए जारी रखने के एलान पर टिप्पणी करते हुए श्री सिंह ने कहा"लोकतंत्र में
सभी को आंदोलन करने का हक है."हम किसी को रोकेंगे नही.पर कानून से ऊपर कोई नहीं
है.:किसानों के शांति आंदोलन में कोई बाधा नहीं डाली जाएगी पर यदि इससे जनता को
असुविधा हुई तो सरकार इससे निपटने की सोचेगी.
प्रशासन ने किसान आंदोलन अनिश्चितकाल तक जारी रखने के फैसले पर गंभीर रूख अपनाया
है और संवेदनशील जगहों पर पीएसी और पुलिस के सिपाहियों की तादात बढ़ा दी गई है.
तीन मुख्यग्रंथियों व जोधपुर बंदियों की रिहाई पर विचार
राकेश कोहरवाल
जनसत्ता संवाददाता
नई दिल्ली,१३ फरवरी. केंद्र सरकार पंजाब में बातचीत का माहौल बनाने के मकसद से
जोधपुर के बंदियों और तीन मुख्यग्रंथियों की रिहाई पर गंभीरता से विचार कर रही
है. जोधपुर जेल में ३७१ लोग बंद हैं जिन्हें 'आपरेशन ब्लू स्टार' के दौरान स्वर्ण
मंदिर परिसर से पकड़ा गया था.इनमें अकाली दल या खाड़कू दस्तों का कोई बड़ा नेता
नहीं है.बड़ों में सिर्फ सिख स्टुडेंट्स फेडरेशन के एक गुट का अध्यक्ष मंजीतसिंह
और बीबी अमरजीत कौर हैं. ज्यादातर लोग १८ से २५ साल की उम्र के हैं जिनके बारे
में माना जाता है कि वे जरनैलसिंह भिंडारावाले के साथ चलने वाले दस्ते के सदस्य
हैं.
बंदियों की रिहाई के बारे में अकाली नेताओं का कहना है कि २३ जुलाई १९८५ को संत
लोंगोवाल से हुण समझौते में प्रधानमंत्री राजीव गांधी ने मौखिक आश्वासन दिया था
कि उन्हें रिहा कर दिया जाएगा.लेकिन उसे पूरा नहीं किया गया.बाद में पंजाब के
मसले पर बनाई गई केंद्रीय मंत्रिमंडल की समिति के अध्यक्ष और केंद्रीय मानव
संसाधन पी वी नरसिंह राव ने अमृतसर जाकर एक बयान भी दिया कि सरकार इनकी रिहाई के
बारे मे सैद्धान्तिक तौर पर तैयार है.
जानकारों के मुताबिक केंद्र सरकार ने इन बंदियों के बारे में जानकारी भी इकट्ठी
की.इससे पता चला कि इनमें कोई भी हिंसा की वारदातों नें सीधे-सीधे शरीक नहीं
रहा है.
लेकिन राज्य के लगातार बिगड़ते हालातों और केंद्र सरकार की दो लाइनों के अलग-अलग
रास्तों ने इनकी रिहाई को लटकाए रखा. ऐसा भी माना जाता है कि इन बंदियों की
रिहाई को केंद्र सरकार ने नए समझौते की एक शर्त में, शरीक कर रखा है ताकि किसी
से भी समझौता हो तो रिहाई की मांग प्रमुख रूप से उभरे.दूसरे शब्दों में ३७१
बंदी,फिरौती, के तौर पर बंद हैं.
अब की बार शायद फेडरेशन के दोनों गुटों के अध्यक्ष, मंजीत सिंह और गुरमीत सिंह
भी बातचीत में शरीक किए जाएंगे. ये दोनों ही जरनैलसिंह भिंडरावाले के नजदीकी
रिश्तेदार हैं.इनके बारे में माना जाता है कि दोनों खड़ाकू दस्तों की हिंसा में
सीधे-सीधे शरीक नहीं रहे हैं.लेकिंन इनका दबदबा है. दूसरे इन्हें आगे लाकर
फेडरेशन के युवा सदस्यों को ठंडा किया जा सकता है.जो खड़ाकू दस्ते इनके दबाव को
नहीं मानेंगे उन्हें दबाया जा सकता है. इनके अलावा किसी दूसरे अकाली नेता में
ऐसी कूबत नहीं है.
प्रस्तावों में फौज से बगावत करने वालों का भी मामला है. ऐसा कहा जा रहा है कि
इन फौजियों को रियायत दी जानी चाहिए क्योंकि उन्होंने आपरेशन ब्लू स्टार की
खबरें विदेशी रेडियो पर सुनकर जज़़्अवाती विद्रोह किया था.न कि देशद्रोह. जानकारों
के मुताबिक इस बाबत केंद्र सरकार ने फौजी अफसरों और कानूनी विशेषज्ञों से मशविरा
मांगा है कि रियायत किस तरह दी जा सकती है.
जानकारों के मुताबिक अभी यह साफ नहीं हो पाया है कि चंडीगढ़, लिंक नहर और इलाकाई
मसलों पर खाड़कू दस्तों की क्या शर्त है.
अलवत्ता, यह कहा जा रहा है कि मौजूदा बातचत पंजाब में अमन लाने के वास्ते खड़ाकू
दस्तों की इस शिकायत को दूर करने को हो रही है कि पिछले समझौते में उन्हें पूरा
नहीं किया गया और केंद्र ने मौखिक वायदों को पूरा नहीं किया.
