<ळिटेरटुरे><ःउमोउर्><खोह्लि, णरेन्ड्र><श्हुट्ट्ले (श्होर्ट् श्टोरिएस्)><१९८२><फरग् फ्रकस्हन्><ढेल्हि><२०-२७><२०००><खोह्लि-ण्. , श्हुट्ट्ले-ःउ-औ>

+ और जब भागवंती बड़े बेटे के पास चली जाती है तो इस घर में उससे दो बातें करने
वाला भी कोई नहीं रह जाता. ईशरदास को अकेलापन बहुत अखरता है. वह अकसर
सोचता है-उसके ये बेटे जिनकी शादियों को दो-दो, चार-चार साल हुए हैं, वे यह
क्यों नहीं सोचते कि उनके बाप की शादी को पैंतीस साल हो गये हैं. ये साले अभी
से अपनी बीवियों से एक दिन भी अलग नहीं रह सकते तो वह, जिसने पैंतीस साल
में अपने आपको एकदम आश्रित बना लिया है-कैसे भागवंती के बिना रह सकता है.
बुढ़ापे में और कोई साथ बैठकर प्रसन्न भी नहीं हैं-वे उसकी पैंतीस वर्षों की
संगिनी को भी उससे अलग करने पर तुले हुए हैं.
अभी पिछले ही दिनों, भागवंती दूसरे बेटे के घर गई हुई थी. जब हफ्ते भर के बाद
वह यह कहकर कि, "तुम्हारे बाबूजी का हालचाल पूछ आऊं," उससे मिलने आयी थी
तो कैसाभू चाल आया था घर में. ये सारे इधर-उधर मुंह छिपाते मुसकराते फिरते थे.
साले समझते हैं कि बूढ़े सनक गए हैं. और कुछ नहीं, तो पैंतीस वर्षों के साहचर्य
से उत्पन्न मैत्री भावना का तो ध्यान होता इन्हें. पर नहीं, ये तो समझते हैं
कि इन्हीं के जोड़े भगवान ने अपने हाथों बनाए हैं. और किसी में तो लगाव है ही
नहीं.
जब भागवंती चली जाती है तो ईशरदास मात्र अकेला ही नहीं रह जाता, और बातों की
भी कितनी मुश्किल हो जाती है. सवेरे समय पर चाय नहीं मिलती. बहू अपने पति को
चाय देकर समझ लेती है कि अब और किसी को कोई जरूरत ही नहीं रही . भागवंती
सबको खिलाने से पहले,उसे रसोई में बुलाकर अपनी देख-रेख में खाना खिला देती है.
वह जानती है कि उसे कौन-सी चीज नुकसान करती है, किस चीज में उसे कितना
नमक चाहिए और कितनी मिर्च. पर बहू उसे रसोई में बुलाकर नहीं खिला सकती. वह
थाली सजाकर उसकी चारपाई पर ही रख जाती है. कभी पानी देना भूल जाती है तो
कभी फुल्का. कभी सब्जी कम हो जाती है. तो कभी सब्जी में नमक-मिर्च. जो कुछ
मिलता है, वह चुपचाप खा लेता है. दो फुल्के खाकर पांच-दस मिनट बैठा प्रतीक्षा
करता है कि शायद कोई फुल्का लेकर आए. या सब्जी कम हो जाए तो उसकी राह देखता
रहता है. पर जब कोई नहीं आता तो थाली उठाकर रसोई में रख आता है. उसे रसोई
में थाली रखते देखकर बहू को याद आ जाता है-"बाबूजी ! बाबूजी ! फुल्का..."
"नहीं, पुत्तर !" वह कह देता है, "सब ठीक है, मैं खा चुका हूं."
वह नहाने जाता है तो किसी को ध्यान नहीं होता कि उसके कपड़े मैले हो चुके हैं.
उसे धुले हुए कपड़े दे दिए जाएं. वह स्वयं नहीं जानता कि उसके कपड़े कहां रखे
हैं. पैंतीस वर्षों से उसे अपने कपड़ो का पता नहीं है. यह काम भागवंती का है.
वह जब नहाने आता है तो उसे गुसलखाने में कपड़े टंगे मिलते हैं. अब भागवंती
अपनी किसी बहू की सेवा करने गई है, इसलिए वह कई-कई दिन मैले कपड़े पहनता
जाता है...
ऐसी ही कितनी बातें होती हैं. वह कुछ मांग नहीं सकता. भागवंती यहां होती है तो
उसे कुछ मांगने की जरूरत नहीं होती. वह जानती है कि उसे किस समय क्या चाहिए.
और कुछ मांगना पड़े ही तो पत्नी से क्या संकोच. जब घर उसकी पत्नी के अधिकार
में है तो उसे भी हर चीज पर पूरा अधिकार है. पर भागवंती के जाते ही घर
पराया हो जाता है. वह अपनी किसी भी बहू से कोई चीज नहीं मांग सकता. और
उसकी कोई भी बहू यह नहीं जानती कि उसे किस समय क्या चाहिए. न ही कोई
जानना चाहती है...
आज फिर भागवंती को गए हुए पूरे दस दिन हो गए हैं. दस दिनों से लगातार इसी तरह
वह कमरे में टहल रहा है. सिगरेट फूंक रहा है और खिड़की के पार घूर रहा है. इन
दस दिनों में उससे किसी ने सिवाय खाने के लिए पूछने के और कोई बात नहीं की है.
घर के किसी पालतू जानवर की तरह उसे ठीक समय पर खाना मिलता रहा है-और बस.
उसे भी किसी के संग की आवश्यकता है, उसे भी अकेलापन खलता है, यह किसी ने नहीं
सोचा-इन दस दिनों में उसने एक बार भी पेट भर ठीक से खाना नहीं खाया है. और इन
दस दिनों में उसने केवल एक ही बार कपड़े बदले हैं...
आखिर इस तरह वह कितने दिन काट सकता है. बड़ी बहू की तबीयत जाने कब तक खराब
चले. कौन जानता है कि वे लोग तबीयत ठीक करना ही न चाहते हों, वह कब तक इस
प्रकार घुटता रहेगा. उसे लगा, उसका कमरा किसी ने बाहर से बन्द कर दिया है. और
वह कमरा न रहकर पिंजरा बन गया है. फिर वह पिंजरा दिन-प्रतिदिन छोटा होता जा
रहा है और
वह उसमें दबता जा रहा है. वह इस घुटन में और नहीं रह सकता...
तो क्यों न वह थोड़ी देर के लिए बड़े बेटे के घर चला जाए. बड़ी बहू बीमार है तो
आखिर ससुर के नाते उसका भी तो कर्तव्य है कि उसका हाल-चाल पूछने जाए. जब
उसकी बेटी की तबीयत ठीक नहीं होती तो क्या वह उसे देखने नहीं जाता ? आखिर बहू
और बेटी में अन्तर भी क्या है. फिर वहां भागवंती है. कुछ देर उसके पास भी बैठ
आएगा. जाने उसकी तबीयत कैसी होगी. बेचारी को इस बुढ़ापे में भी इतना काम करना
पड़ता है. फिर बेटे के बच्चे से भी कुछ देर खेल आएगा.
इतने सारे काम जब इकट्ठे आ पड़े तो जाना जरूरी दीखने लगा. मन-ही-मन ईशरदास ने
तैयारी कर डाली. जी में आया कि अभी उठे और बड़े बेटे के घर की ओर चल दे. पर
यहां किसी को कहे बिना चला जाना भी ठीक नहीं था. अब इस समय किसको बताए कि
वह बड़े बेटे के घर जाना चाहता है.
घर पर कोई होगा भी कि नहीं. बहू तो होगी ही, पर उसे वह कहां खोजता फिरे. जाने
रसोई में हो कि अपने कमरे में, गुसलखाने में या आंगन में. उसे खोजना मुश्किल
होगा. और वैसे भी बहू को कहकर चला जाना उसे ठीक नहीं जंचा. वह जानता था कि
बाद में सारे लोग मिलकर उसका मजाक बनाएंगे.
अच्छा है कि वह दोपहर का इन्तजार कर ले. दोपहर को जो कोई उसे खाना देने आएगा,
वह उसी को कह देगा कि वह शाम को बड़े बेटे के घर जाना चाहता है; या वह जा रहा
है. हां, ठीक है, निश्चित रूप से कह देगा कि वह जा रहा है. जिसे जो कुछ कहना
होगा, कह लेगा. उसकी सूचना देने और जाने के बीच में काफी समय होगा. इन सबकी
प्रतिक्रिया भी मालूम हो जाएगी. उसे प्रतीक्षा कर लेना ही ठीक जंचा.
दोपहर को जब खाने की थाली लेकर बहू आयी तो उसने धीरे से कह दिया, "बहू ! शाम
को मैं बड़े के घर जा रहा हूं. उधर का कोई काम हो तो बता देना."
"नहीं, काम तो कोई नहीं है." बहू बोली और उतावली में कमरे से निकल गई.
वह जाकर अपने पति से कहेगी-ईशरदास जानता है-और ये लोग बाकी लोगों को बताएंगे.
एक-दूसरे को देखकर मुसकराएंगे और कहेंगे , "अम्मा के बगैर बाबूजी का अब भी मन
नहीं लगता."
पर ईशरदास उनकी परवाह नहीं करेगा. उनकी बात क्यों सोचे, जो अपनी बुद्धि से
सोचने को तैयार नहीं. वह जानता है कि उन्होंने उसे एक मनुष्य के रूप में
स्वीकार करना ही छोड़ दिया है...
थोड़ी देर में उनका तीसरा बेटा आया, "बाबूजी ! सुना है आप अम्मा के पास जा रहे
हैं !"
ईशरदास भीतर ही कहीं संकुचित हो गया-अम्मा के पास ! हां, वह अम्मा के पास जा
रहा है. "हां ! मैं बड़े के घर जा रहा हूं. बहू का हाल पूछ आऊं." उसने दूसरे
शब्दों में स्वीकार कर लिया.
"कब जाएंगे ?" लड़के ने पूछा.
"धूप ढलते ही शाम को किसी समय चला जाऊंगा !" ईशरदास इन सारे प्रश्नों का
प्रयोजन नहीं समझ पा रहा था. चला जाएगा वह किसी भी समय. भला पूछताछ की क्या
आवश्यकता ?
तीसरा लड़का भी शायद उसके भावों को समझ गया था. बोला, "आप इतनी दूर जाएंगे
तो देर लगेगी ही. फिर कुछ देर बैठेंगे भी, इतने में अंधेरा हो जाएगा !" वह
अपनी बात कहने से पहले रुका, "आप रात वहीं क्यों नहीं ठहर जाते ? कल सवेरे
आ जाइएगा !"
रात ! ईशरदास सोच रहा था-प्रस्ताव बुरा नहीं है. इस तरह वह कुछ अधिक समय वहीं
बिता आएगा. बोला,"पर में तो केवल उनका हाल पूछने जा रहा हूं!"
"ठीक है !" लड़का बोला, "पर इतनी हड़बड़ी की क्या बात है. आराम से जाइए और
आराम से आइएगा. आखिर वह भी तो अपना ही घर है."
ईशरदास को इससे इनकार नहीं था. पर सामान ? उसे एक-आध जोड़ा कपड़े भी चाहिए
ही होंगे.
"तो मैं आपका सामान तैयार करवा दूं ?"
और वह ईशरदास के उत्तर के बिना ही कमरे से चला गया.
थोड़ी देर में बहू उसके पास एक थैला भी रख गई थी.
क्या-क्या रखा होगा बहू ने-वह सोच रहा था-शायद कपड़े रखे हों. शेव का
सामान-दातुन. वह जानती है कि वह केवल नीम की दातुन करता है. हो सकता है
कि यह बड़े के घर में न मिले. वे सब साहब लोग हैं-ब्रश करते हैं, दातुन को वहां
कौन पूछता है.
और जाने बहू ने क्या रखा होगा. भागवंती उसका सामान तैयार करती तो एक थैले में
ही उसकी जरूरत की सारी चीज़ें रख देती, पर भागवंती यहां होती तो उसे कहीं जाने
की आवश्यकता ही न होती. पर चलो, ठीक है. जो कुछ बहू ने रख दिया, ठीक ही होगा.
वैसे भी वह कौन-सा परदेश जा रहा है. बड़े के घर ही तो जा रहा है. जो चीज़ चाहिए
होगी, वहां मिल ही जाएगी. वह भी तो आखिर घर ही है. वहां भी तो लोग बसते ही हैं.
जरूरत की सारी चीज़ें मिल जाएंगी.
और वैसे भी अच्छा है कि वह वहां जाकर रह आएगा. तीसरे बेटे ने अच्छी ही बात
सुझा दी. बड़ा यह शिकायत भी तो करता है कि वह कभी जाकर उसके घर नहीं रहा.
उसकी शिकायत भी दूर हो जाएगी.
ईशवरदास शाम होने के कुछ पहले ही निकल पड़ा और शाम होते ही बड़े के घर पहुंचा.
बेटा अभी दफ्तर से नहीं लौटा था. भागवंती और बहू घर पर थीं. बहू का हाल उसने
पूछा. बहू ने बताया कि उसे अभी भी काफी कमजोरी है. किसी भी समय बुखार
लौट सकता है.
पर ईशरदास को लगा, उसे भागवंती का हाल पूछना चाहिए, बहू का नहीं. वह जानता था
कि बहू की तबीयत ठीक नहीं है और भागवंती यहां काम करने आयी है. पर देखने से उसे
लगा कि भागवंती ही बीमार है, और बहू को कोई तकलीफ नहीं है. भागवंती बहुत ही
कमजोर लग रही थी. उसकी तबीयत भी गिरी-गिरी थी.
"कैसी हो ?" ईशरदास बहुत सारे संकोच के बाद भी उसकी चारपाई की पाटी पर बैठ गया.
"ठीक हूं !" भागवंती ने जीभ से होंठ गीले करके बहुत मद्धम आवाज में कहा. वह एक
ओर खिसक गई, "आराम से बैठ जाओ !"
ईशरदास आराम से बैठ गया. भागवंती के विषय में उससे ज्यादा और कौन जानेगा. उसके
चेहरे का इस प्रकार मुरझा जाना, बार-बार जीभ से होंठों को गीला करना, इस
प्रकार धीरे-धीरे बोलना, जैसे बोलने के लिए भी ऊर्जा का संचय करना पड़ता हो.
वह देख रहा था कि भागवंती ठीक नहीं है. जब वह ठीक होती है तो इतनी सुस्त
नहीं होती. आलस्य उसका स्वभाव नहीं है.
"वहां सब लोग कैसे हैं ?" भागवंती ने पूछा.
और ईशरदास उसे एक-एक के विषय में बताता रहा. उसने अपने बारे में भी बताया कि
वह वहां बहुत आराम से है. तीसरी बहू उसका बहुत ध्यान रखती है और उसे किसी भी
प्रकार की कोई असुविधा नहीं थी.
वह बताता जा रहा था और साथ-साथ भागवंती के चेहरे की ओर देखता जा रहा था. वह
जानता था कि भागवंती समझती है कि वह झूठ बोल रहा है. भागवंती उसे और अपनी बहुओं
को अच्छी तरह जानती थी. पर मुख से शिकायत करने की आदत दोनों में से किसी को भी
नहीं है.
ईशरदास के मन में बड़े बेटे के लिए बहुत सारा आक्रोश जमा होता जा रहा था
उसे अपनी मां की हालत नजर नहीं आती. जाने बेचारी को कितना खटना पड़ता है.
इनकी अपनी बीबी की अंगुली भी दुख जाए तो आंखों से आसूं झरते हैं और मां चारपाई
से लग जाए तो पता नहीं लगता. बीवी का रंग लाल सुर्ख हो रहा है पर उसे
अभी कमजोरी है और इस बूढ़ी के शरीर में एक बूंद खून नहीं है, फिर भी यह
काम कर रही है.
भागवंती पर भी क्रोध आ रहा था. आखिर उसे क्या पड़ी है इनके लिए मरने की. जब अलग
हुए हैं तो खुद सम्भालें अपने बीवी-बच्चों को. जब तक काम कर सकती है, करे; पर
जान देने की क्या जरूरत है.
जी में आया कि भागवंती से कहे, "चल, उठ ! तैयार हो जा. मैं तुझे अपने साथ ले
चलूंगा. यहां रहकर मरने की जरूरत नहीं है." पर वह जानता था कि ऐसे न भागवंती
जाएगी, न उसे ले जाना उचित ही है. बड़ा बेटा नाराज हो जाएगा और ईशरदास किसी को
नाराज करना नहीं चाहता.
दरवाजे पर कुछ खटका हुआ था और उसका पोता चिल्ला रहा था, "पापा ! पापा आए.
पापा..."
उसका बड़ा बेटा आ गया था.
वह चारपाई से उठ बैठा-मिल आए बेटे से. पर वह जानता था कि बेटा पहले बहू के पास
जाएगा. हालचाल पूछेगा. वह उसे ईशरदास के विषय में बता देगी. तब वह स्वयं ही इस
ओर आ जाएगा.
ईशरदास और भागवंती दोनों ही चुपचाप बैठे हुए थे. वह देख रहा था कि कब उसका बेटा
आये. शायद भागवंती भी यही सोच रही थी.
बेटा आया, "नमस्ते, बाबूजी."
"खुश रहो." ईशरदास बोला, "कैसे हो ?"
"क्या बताऊं ?" बेटा भी बैठ गया था, "बड़ी परेशानी में हूं. उधर वह ठीक नहीं हो
रही, इधर अम्मा भी कुछ ढीली हो गई हैं. समझ में नहीं आता क्या करूं."
ईशरदास चुप बैठा रहा. वह क्या कहे ?
"आपका क्या हाल है ?"
"ठीक हूं." ईशरदास ने कहा, "बहुत आराम से हूं."
"थैले में क्या है ?" और बिना उत्तर सुने ही बेटा बोला, "आपसे कितनी बार कहा
बाबूजी कि आप कुछ न लाया कीजिए. आप जब भी आते हैं ,कुछ-न-कुछ ले आते हैं..."
"मैं कुछ नहीं लाया, पुत्तर !" ईशरदास बोला, "मेरे कपड़े हैं."
"अच्छा." बेटा हंसा, "मैं अभी आया."
और वह चला गया .
ईशरदास को जरा बुरा लगा. भला वह खाली हाथ क्यों आया ? ऐसे खाली हाथ आना क्या
अच्छा लगता है...पर लाता भी कहाँ से ? उसकी कोई अपनी कमाई है. बेटों के तो अपने
ही इतने खर्च हैं कि कुछ बचता नहीं. उसे रोटी मिल जाती हैं, यही बहुत है. उसके
हाथ पर कोई कुछ रखे तब तो...
उसने बेटे को बता दिया था कि वह अपने कपड़े लाया है, पर बेटे ने कुछ कहा नहीं
था. जाने क्यों कुछ नहीं कहा...
"आप कब आए, बाबूजी ?" बेटा लौट आया था.
"हो गया घंटा भर." वह बोला, "अब चलूंगा. तुमसे मिलने के लिए ही बैठा था. बहुत
दिन हो गये थे तुम्हें देखे."
"मैं भी सोच ही रहा था उधर आने की." बेटे ने कहा, "पर मेरा खयाल है कि आप
अंधेरा होने से पहले-पहले ही चले जाएं नहीं तो आपको मुश्किल होगी."
"हां, ठीक है." ईशरदास उठकर खड़ा हो गया, "ठीक वक्त पर घर पहुंच ही जाऊं तो
अच्छा है."
"आइए, मैं बस में चढ़ा आऊं." बेटा बोला.
"नहीं, तुम बैठो." ईशरदास ने थैला उठा लिया, "अभी दफ्तर से आए हो. थके होगे.
फिर बहू भी अकेली है."
वह मुड़ा, "अच्छा, भागो !"
बहुत दिनों के बाद उसने भागवंती को प्यार के नाम से सम्बोधित किया था.
बेटा उसे दरवाजे तक छोड़ने आया.
"बाबूजी, यह..." उसने देखा बेटा उसे एक रुपये का नोट दे रहा था, "बस के लिए."
एक बार ईशरदास के जी में आया कि अपनी जेब खनखनाकर कहे, "बहुत पैसे हैं बेटे,
मेरे पास. पर फिर चुपचाप रुपया ले लिया. अगली बार आएगा तो बच्चे के लिए कुछ
लेता आएगा.
"अच्छा, भई..." और वह चल पड़ा.
