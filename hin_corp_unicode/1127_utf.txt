<शोचिअल् स्चिएन्चे><शोचिओलोग्य्><ंअहडेवि  शन्स्क्रिटि खे स्तर्><१९८४><षज्पल् अन्ड् शोन्स्><ढेल्हि><७४ टो ८१><२१००><ंअहडेवि भ्हरटिय शन्स्क्रिटि> 

भारतीय संस्कृति और नारी संस्कृति शब्द का उपयोग इतने सन्दर्भों तथा इतने
अर्थों में होता आ रहा है कि उसकी एक परिभाषा देना दुष्कर नहीं होता
तो कठिन अवश्य हो गया है . प्राय: भारतीय `संस्कृति' शब्द अंग्रेजी के
`कल्चर' के पर्याय के रूप में प्रयुक्त होता है, परन्तु तत्वत: वह कल्चर
का पर्याय नहीं है . कल्चर विज्ञान के उन प्रयोगों के लिए भी व्यवहृत
होता है जो कृषि, जीवाणु-संवर्धन आदि में किए जाते हैं . वैज्ञानिक जंगली
चार छोटी पंखुड़ियों वाले गुलाब को कल्चर करके उद्यान का बड़ा अनेक दलों
वाला गुलाब बना सकता है, किसी वृक्ष की डाल पर दूसरे मित्र वृक्ष की कलम
लगा कर दो प्रकार के फल या दो रंग के फूल खिला सकता है . कल्चर करके रोग
विशेष के विषाणुओं के सम्बन्ध में नवीन तथ्य प्राप्त कर सकता है . परन्तु
संस्कृति मानव चेतना का ऐसा विकास क्रम है, जो उसके अन्तरंग तथा बहिरंग को
परिष्कृत करके विशेष जीवन पद्धति का सृजन करती है . यह विकास-क्रम देश-काल
को विभाजित नहीं करता, परन्तु देशकाल अपने घटनाक्रम के लेखे-जोखे के लिए
इसे खण्डों में बांटकर देखता है . जैसे नदी तट की विविधता का विभाजन नहीं
करती, पर तटों की भिन्नता ही उसे अपने उपयोग की दृष्टि से भिन्न संज्ञा देती
है वैसे ही मानव के संस्कार-क्रम की गति है . वस्तुत: संस्कृति मानव चेतना
की प्राकृतिक ऊर्ध्वगति का प्रकाशन है . मानव के अन्तर्भुत और प्रसुप्त
विशेषताओं की परिष्कृति और अभि-व्यक्ति है . न वह ऐसे प्रयोगों में है
जिनमें से अनेक व्यर्थ सिद्ध होते हैं और न किसी विजातीय तत्व का आरोपण,
जिसे सुविधानुसार उतार जा सकता है . सभ्यता और संस्कृति शब्दों में भी अर्थ
भेद है . सभ्यता मानव के बाह्य आचरण से सम्बन्ध रखती है क्योंकि उसका मूल
अर्थ सभा की सदस्यता में निहित मानव के अन्तर्भूत और प्रसुप्त विशेषताओं
की परिष्कृति और अभिव्यक्ति है . न वह ऐसे प्रयोगों में है जिनमें से अनेक
व्यर्थ सिद्ध होते हैं और न किसी विजातीय तत्त्व है, अन्तर्जगत के संवेगों
में नहीं. व्यवहार में सभ्य व्यक्ति का अन्तर्जगत असंस्कृत हो सकता है,
परन्तु अन्तर्जगत में संस्कृत व्यक्ति बाह्य रूप में भी असभ्य नहीं हो सकता
. वैसे तो विकास जैवी सृष्टि का स्वभाव ही है, किन्तु मनुष्य का विकास
उसकी अनेक अन्त: बाह्य प्रवृत्तियों के कारण रहस्यमय तथा जटिलतम हो गया
है सृष्टि में अचेतन, चेतन, अवचेतन तथा पराचेतन सभी प्रकार की चेतनाओं की
भिन्न-भिन्न स्थितियां हैं; परन्तु मानव में चेतन, अवचेतन तथा पराचेतन एक
साथ हैं, अत: वह चेतना का विविध विकासात्मक एक रूप है . पशु-पक्षी जगत के
समान उसे प्रकृति से सहज चेतना भी मिली, परन्तु उसके मन, बुद्धि, चित्त,
अहंकार का संघात अन्त:करण भी है जिसके द्वारा वह प्रकृतिदन्त प्रवृत्ति को
कभी दमित और कभी संयमित करके इच्छानुसार दिशा भी दे सकता है और नया सृजन
भी कर करता है . उदाहरणार्थ आत्मरक्षा की प्रवृत्ति को देखा जा सकता है .
प्रकृति ने आत्मरक्षा की सहज प्रवृत्ति जीवमात्र को दी है . मृत्यु और जीवन
का अन्तर न जानते हुए भी पशु-पक्षी वधिक से डरते हैं, मृत्यु से आतंकित होते
हैं . मनुष्य ने इसी आत्मरक्षा की प्रवृत्ति को अपने अस्तित्व से परिवार,
परिवार, से ग्राम, ग्राम से देश तथा देश से विश्वरक्षा तक फैलाकर एक नवीन
जीवन मूल्य का निर्माण कर लिया है . वह अपने निर्मित जीवन मूल्य के लिए
मृत्यु को स्वयं चुनौती देता है . चेतना से उसने अपने शरीर को अधिक से अधिक
साहसिक कार्य के योग्य बनाया, समाज का निर्माण किया और भौतिक तथा मानसिक अनेक
आवश्यकताओं की पूर्ति के साधन खोज लिए . उसके अवचेतन ने उसकी सुख-दुखात्मक
अनुभूतियों, संवेगों के संस्कार इस प्रकार संचित किये कि वे अप्रत्यक्ष रूप
से उसके जीवन को शक्ति दे सकें . उसकी पराचेतना ने जीवन की रहस्यमयता, की ही
शोध नहीं की, उसके कारण और समाधानों को भी खोजा और सृष्टिकर्ता के रूप में
विश्व में व्याप्त चेतनापुंज से ईश्वर का भी सृजन किया . संस्कृति, उसकी
चेतना की खोज और उपलब्धियों का लेखा है . इस प्रकार संस्कृति मानव मात्र का
दाय भाग होने के कारण विश्व भर की है, परन्तु देश काल जनित भेद तथा प्राकृतिक
परिवेश की भिन्नता के कारण उसमें अनेक अन्तर तथा बाह्यभेद-प्रभेद हो गए हैं
. ये भेद-प्रभेद उसकी समाज-रचना, धर्म, नीति, साहित्य-कला, शासन आदि में
व्यक्त होकर भिन्न संज्ञायें पाते हैं . बाह्य जगत से क्रिया-प्रतिक्रिया
का माध्यम मानव शरीर ही रहता है, अत: क्रिया-प्रतिक्रिया के बाह्य साधन
मनुष्य की कर्मेन्द्रियां तथा उसके प्रभाव से उत्पन्न अनुभूति हृदय की तथा
बोध बुद्धि की दास है . बुद्धि या हृदय का कार्य युगपत अर्थात एक साथ होता
है--पैर में चुभे कांटे की झलक हृदय से तथा पैर हटाने का आदेश मस्तिष्क
से सम्बन्ध रखता है . इस दोहरी क्रिया पद्धति से प्राप्त निष्कर्ष ही मानव
चेतना में एक संस्कार जगत का निर्माण करते रहते हैं, इससे रस पाकर मनुष्य
की स्मृति, अनुमान, कल्पना, भावना आदि समाज, दर्शन साहित्य आदि में परिणत
होकर जिस जीवन पद्धति का निर्माण करते हैं, हम उसी को संस्कृति की संज्ञा
देते हैं . जहां प्राकृतिक परिवेश से मानव का संघर्ष घोरतम दु:खद है, वहां
यह जीवन पद्धति एक आक्रामक तथा सतर्क रक्षापरक रूप ले लेती है जैसा कि
मरूभूमियों में पनपी संस्कृतियों से स्पष्ट है . किन्तु जहां यह परिवेश
अपने जीवनोपयोगी अवदान तथा सौन्दर्य से मानव समूह को किसी कठिन संघर्ष के
लिए बाध्य नहीं करता, वहां जीवन पद्धति सहज, उदार और स्नेहमयी बन जाती है,
जिसका उत्कृष्ट उदाहरण भारतीय संस्कृति है . पृथ्वी सभी मानव समूहों की
जन्मदात्री है, किन्तु जहां क्षण भर की असावधानी से बालू का निर्मम बवण्डर
मनुष्य को बालू का निर्जीव टीला बना सकता है और बूंद भर जल के लिए यात्री
को तप्त धरती पर मीलों दौड़ना पड़ता है, वहां मानव धरती को माता की संज्ञा
नहीं दे सकता . जिस भूखण्ड की धरती अपने अजस्रदान से मानव को माता के अंक
का कोमल स्नेहिल स्पर्श देती है, वही `माता भूमि: पुत्रो हम् पृथिव्या'
कही जा सकती है . भारतीय संस्कृति भारत की सुजला सफला मलयजशीतला धरती
पर विकसित होने के कारण न अनुदार हो सकी है न आक्रामक . उसने मनुष्य के
सूक्ष्म विचार से लेकर स्थूल कर्म तक को एक ऐसे स्वर्णिम सूत्र में बांधा
है, जिसमें जीवन के सार्वभौम विकास देने वाले सभी मूल्य पिरोये जा सकें .
संस्कृत मानव की संज्ञा पाने के लिए उसे अन्त: बाह्य परिष्कार के सभी आयाम
निष्ठापूर्वक पार करने पड़ते हैं . भारत की धरती कहीं तुषार किरीटिनी,
कहीं सुमन खचित हरितां-चला, कहीं मुक्ताभ तरंगमालिनी है . उसके विविध
रूपी सौन्दर्य को आख्यात करने के पहले भारतीय पुरूष ने अपने पार्श्व में
खड़ी नारी के सौन्दर्य को नहीं देखा होगा, यह मान लेना कठिन है . भारतीय
संस्कृति का सौन्दर्यबोध नारी रूप से अविच्छिन्न सम्बन्ध से जुड़ा हुआ है,
यह कहना अतिशयोक्ति न होकर तथ्य कथन ही होगा . यदि विश्व इतिहास पर दृष्टि
डाली जावे तो सभी प्राचीन संस्कृतियों में नारी के देवी रूप की प्रतिष्ठा
मिलेगी . मिस्र की भेंट, यूनान की एथोस, एफ्रोदिती, डायना, मिनर्वा, भारत
की उषस अदिति अदि इसी तथ्य के प्रमाण हैं . सम्भवत: इसका कारण मातृशक्ति
की रहस्यमयता रही होगी . आदिम युगों में जब मानव समूह ने समाज, विवाह
संस्था आदि का निर्माण नहीं किया होगा, तब समूह की, मातृसत्ता स्थिति हो
रही होगी . जन्मदात्री ही पुरूष पुत्र का एकमात्र परिचय तथा जन्म ही सबसे
रहस्यमयी घटना रहा होगा . ऐसी स्थिति में नारी को गृहस्थमयी शक्तियों से
सम्पन्न मान लेना स्वाभाविक ही कहा जाएगा . आर्य संस्कृति से पूर्व हमें
जो सिन्धु घाटी और मोहनजोदड़ो में तत्कालीन सभ्यता के अवशेष प्राप्त हुए
हैं उनमें मातृदेवी की मूर्ति भी है . उससे ज्ञात होता है कि भारत में
आर्य सभ्यता के पूर्व भी नारी को रहस्य-मयी शक्ति ही माना गया था . यह भी
तथ्य है कि अनेक देशों की संस्कृति में पशु और नारी में आत्मा की स्थिति
ही नहीं स्वीकार की गई . पर भारतीय संस्कृति ने नारी के आत्मरूप को ही
नहीं उसके दिव्यात्म रूप को ऐसी प्रतिष्ठा दी जो देश काल परिवर्तनक्रम में
परिवर्तित होते-होते ही तत्वत: अपने मूलरूप में अब तक भारतीय जीवन पद्धति में
महत्वपूर्ण स्थान रखती है . यदि केवल जन्म देने की रहस्यमयता ही स्त्री के
महत्व का कारण होती तो उसका तत्वत: पूजाई रूप प्राणिशास्त्र के विज्ञान के
विकास की चकाचौंध में खो जाता . किन्तु उसका दिव्यात्मा रूप भारतीय संस्कृति
में अनेक रूपों में स्थिति रखता है--भारतमाता के रूप में, राष्ट्रीयता में,
प्रकृति के रूप में सांख्यदर्शन में, माया के रूप में, वेदान्त दर्शन में,
शक्ति के रूप में, तन्त्र साधना में, राधा-सीता के रूप में, सगुणोपासना में,
ब्रह्म की अंशभूत प्रेयसी आत्माय के रूप में निर्गुण साधना में, अत: उसे
भारतीय संस्कृति के विकासक्रम से भिन्न करके देखना असम्भव है . प्रत्येक
संस्कृति की प्रथम इकाई परिवार, द्वितीय समाज, तृतीय नगर, चतुर्थ राष्ट्र
तथा पंचम विश्व है . वस्तुत: संस्कृति एकाकी व्यक्ति की न होकर समष्टि की
होती है, अत: "एकोहम बहुस्याम" ही उसका मूल मंत्र है . गृह के दो घटक हैं
नारी और पुरूष, इसी से उन्हें दम्पति कहा गया है . किसी देश या किसी युग में
मानव समाज की बाह्य और आन्तरिक जीवन पद्धति जानने के लिए इन्हीं दो घटकों
के परस्पर सम्बन्ध, कर्त्त्वय तथा अधिकारों पर दृष्टिपात अनिवार्य हो जाता
है . भारतीय संस्कृति का आदि स्रोत वेदकालीन पद्धति है, जो सहस्रों वर्षों
की दूरी पर रह कर भी हमारे वर्तमान जीवन पर उसी प्रकार आलोक फेंकती है,
जैसे करोड़ों मीलों की दूरी पर रह कर भी सूर्य अपनी प्रत्यक्ष या अप्रत्यक्ष
स्थिति से हमारे दिन रात का कारण है . जिसे हम इतिहास कहते हैं वह घटनाओं
का संकलन है, संवेगों तथा सज्जनित संस्कारों का नहीं . फिर प्रत्येक प्राचीन
संस्कृति में बहुत-सा अंश ऐसा भी रहता है, जहां इतिहास की किरणें नहीं पहुंच
पातीं . इसके अतिरिक्त प्रत्येक भूखण्ड का मानव जीवन अनेक अलिखित संस्कारों
से संचालित होता है लिखित इतिहास से नहीं . आज भी हमारा जीवन विश्वासों में
साहित्य कला आदि की मूलभूत प्रवृत्तियों में, राष्ट्र भावना में, जातकर्म,
विवाह आदि सामाजिक क्रियाओं में उतना ही अतीत के निकट पहुंच जाता है, जितना
उससे दूर है . नदी ज्यों-ज्यों उद्गम से दूर होती जाती है त्यों-त्यों उद्गम
अलक्ष्य होता जाता है . नदी को नये-नये सम-विषम, हरीतिमामय और सिकतामय तट
मिलते हैं, नये मोड़ मिलते हैं, ग्राम और निर्जन वन पार करने पड़ते हैं,
परन्तु अलक्ष्य उद्गम पर गति निर्भरता और अधिक बढ़ जाती है . और यदि
किसी बाधा से यह अलक्ष्य टूट जाता है तो नदी या तो सूख जाती है या सीमाओं
में बंधकर सरोवर या पोखर बन जाती है . यह स्थिति तब आती है जब उद्गम में
अगम ऊंचाई और अटल गहराई न हो, जिससे वे निरन्तर नया जल पहुंचा सके . अनेक
प्राचीन संस्कृतियां इसी कारण लुप्त हो गईं . भारतीय संस्कृति में ऐसी
स्थिति नहीं उत्पन्न हुई क्योंकि उसका उद्गम जीवन मूल्यों की दृष्टि में
उन्नत भी है और भावबोध की दृष्टि से गहरा भी . वेदकालीन संस्कृति में हमें
नारियों के दो रूप मिलते हैं--दिव्य देवी रूप तथा सामाजिक . दिव्य रूप के
भी तीन प्रकार हैं, एक में प्रकृति के व्यापक दिव्य रूप की देवियां हैं जैसे
उषस्, सूर्या, रात्रि आदि . दूसरे में पृथ्वी, सिन्धु, सरस्वती नदी आदि में
चेतना का आरोप करके उनके नारी रूप की कल्पना की गई है . तीसरे प्रकार में
अमूर्त्त भावनाओं की प्रतीक देवियां है, जिन्हें अदिति, दिति, श्रद्धा
आदि की संज्ञा दी गई है . दिव्य देवियों में उषा को जिन रेखाओं और रंगों
से अंकित किया गया है वे नारी सौन्दर्य को ही नहीं प्रकृति के चिर नवीन
सामंजस्य को भी व्यक्त करते हैं. वह `आलोकदुकूलिन स्वर्ग कन्या का नूतन,
पूर्वायन शोभी उदित हुई उज्ज्वल तेन .' ही नहीं है वरन त्रेता संग्रामों
की ऐश्वर्यों की रानी भी है . रात्री भी असंख्य नक्षत्रों से जगमगाता है,
और ऋषि प्रार्थना करता है . माता ! रात्रि सौंप जाना तू हमें उषा के संरक्षण
में, उषा हमें फिर तुझे सौंप दे सन्ध्या समय विदा के क्षण में . पार्थिव
देवियों में पृथ्वी के जिस मातृरूप की कल्पना की गई है वह तो विश्व राष्ट्र
का राष्ट्रगीत है . धरा हुई जो धारण करके यह जग सारा उसका वन्दन आज कर रहा
गान हमारा . कह कर ऋषि ने जीवमात्र की ओर से धरती को प्रणाम किया है . आकाश
को पिता अवश्य कहा गया है, परन्तु जो कोमल भावना धरती के लिए है वह आकाश
के लिए नहीं मिलती . सिन्धु, सरस्वती, गंगा, शुतद्री आदि नदियों में देवी
रूप के स्तवन में उनके वेग गति आदि के अद्भुत चित्र हैं. अमूर्त देवियों
में अदिति विशेष महत्व रखती हैं. अदिति शब्द का अर्थ ही बन्धनमुक्त है . वह
विश्व की मंगल विधायक सर्वशक्तिमती और आदित्यों की जन्मदात्री है . इसी के
साथ दिति का भी उल्लेख है . वह सभी का प्रतीक है, दैत्यों की माता नहीं .
अन्य भी अमूर्त देवियां हैं. अन्य प्राचीन संस्कृतियों के साथ उनकी देवदेवी
सृष्टि भी नष्ट हो गई किन्तु भारत में यह मूल या परिवर्तित रुप में आज भी
स्थिति रखती है . इनका कारण इन प्रतीकों की व्यापकता ही मानी जाएगी. उषा,
रात्रि, पृथ्वी, नदियां आदि अब तक हमारे साथ हैं, तथा सृष्टि के अन्त तक
रहेंगे: अत: उनके विलुप्त होने की आशंका नहीं है . विज्ञान उनका तत्वगत
विश्लेषण कर सकता है, परन्तु मनुष्य से इनका जो भावगत सम्बन्ध है, इसको
तोडना विज्ञान के लिए दुष्कर है. जल के निर्णायक तत्वों को जान कर क्या
मनुष्य तरंगित सागर को देखकर आनन्दित होना भूल सकेगा . नारी का सामाजिक
रूप उसके भावात्मक रूप से, उसी प्रकार प्रभावित होता है, जैसे वृक्ष के
फल-फूल धरती की अन्तर्निहित आद्रता से . वेदकालीन संस्कृति में नारी के
व्यापक सौन्दर्य तथा सृजनशक्ति की जो दिव्य भावात्मक कल्पना की गई है,
उसने उसकी सामाजिक स्थिति को भी गरिमा दी है . सृष्टि में पुरूष तथा नारी
कर उत्पत्ती का एक ही केन्द्र है. वृहदारण्यक उपनिषद कहता है कि ब्रह्म
ने एकाकी न रह कर अपने आपको दो में विभक्त कर लिया जिसके दक्षिण अंश को
पुरूष तथा वाम को नारी की संज्ञा दी गई . इस मान्यता ने समाज में दोनों
की स्थिति समान कर दी . इतना ही नहीं, आगे चलकर शिव के अर्द्ध नारीश्वर रूप
में भी यह धारणा साकार हुई है . युग विशेष में समाज की स्थिति जानने के लिए
उसके शिक्षा, धर्म, साहित्य, सदस्यों के सम्बन्ध, अधिकार आदि का अध्ययन
आवश्यक हो जाता है . शिक्षा की दृष्टि से वैदिक समाज में दो नारी-वर्ग
प्राप्त होते हैं . एक में ब्रह्मवादिनी ऋषिकायें तथा दूसरे में गृहधर्म
का पालन करने वाली गृहणियां. शिक्षा प्रप्ति के अधिकार समान होने के कारण
क्रान्तद्रष्टा ऋषियों के समान ही द्रष्टा ऋषिकाओं के सूक्त भी महत्वपूर्ण
हैं . परन्तु दोनों की भावधारा तथा कल्पना ने गंगा यमुना के धवल नील जल के
समान मिलकर भी सृजन को धूपछाही आभा दे डाली है . विश्वारा, अपाला, घोषा,
लोपामुद्रा, श्रद्धा कामायनी वाक अम्भ्रणी आदि ऋषिकाओं के सूक्तों में जीवन
के प्रति जो आस्था तथा शक्ति मिलती है, उसने भारतीय संस्कृति पर अपने अमिट
चिन्ह छोड़े हैं. पुरूष का बीतराग होना इतना अनिष्टकर नहीं सिद्ध होता,
जितना जन्मदात्री के रूप में नारी का, इसी से प्रकृति ने उसे एक मोहक
और अभिन्न रागात्मकता दी है . श्रद्धा कामयाबी के सूक्तों तथा ऋषि मनु के
सूक्तों में अन्तर है . मनु में जहां चंचल जिज्ञासा है, वहां श्रद्धा में
अडिग आस्था है . उसके सूक्तों में घोषित हुआ है--"श्रद्धा द्वारा ही अग्नि
प्रज्ज्वलित होती है, श्रद्धा द्वारा ही आहुति दी जाती है." श्रद्धा ही
सबसे ऐश्वर्यों में श्रेष्ठ है . यह मैं स्पष्ठ कहती हूं.
