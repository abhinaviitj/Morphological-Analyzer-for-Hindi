<णटुरल् स्चिएन्चे><आग्रिचुल्टुरे><आनोन्><ख्हेटि><१९८९><भ्हरटिय ख्रिस्हि आनुसन्ड्हन् फरिस्हड्.><णेत् ढेल्हि><२४,२५,२७,२९><२२००><आनोन्-ख्हेटि>

भारत में प्राकृतिक रबड़ की खेती का क्षेत्रफल लगभग ढाई लाख हैक्टर है.
प्राकृतिक रबड़ का कुल वार्षिक उत्पादन डेढ़ लाख टन से कुछ अधिक है. हमारे देश
में प्राकृतिक रबड़ की वर्तमान मांग २ लाख टन है. इसके सन् २००० ई. तक बढ़ कर ३
लाख टन हो जाने की संभावना है. इस मांग की पूर्ति के लिए रबड़ उत्पादन के
हीवियेतर स्त्रोतों का विकास करना अत्यंत आवश्यक है क्योंकि प्रतिवर्ष हीविया
रबड़ की एक भारी मात्रा (साढ़े पांच लाख टन) का विदेशों से आयात करना पड़ता है.
यद्यपि हीविया रबड़ का कृषि-क्षेत्र बढ़ाने का काफी प्रयास किया गया है तथापि
सन् २००० ई. तक बढ़ने वाली मांग की पूर्ति करना संभाव्य नहीं है. इसका मुख्य
कारण यह है कि हीविया की खेती के लिए विशेष प्रकार की भूमि और जलवायु की
आवश्यकता होती है, अत: इसकी खेती का विस्तार अनुकूल क्षेत्रों को छोड़कर
अन्यत्र नहीं किया जा सकता. रबड़ के अन्य स्त्रोतों की खोज की दिशा में
ग्वायूल नामक पौधे की आकर्षक संभावनाओं का पता लगाया गया है.
ग्वायूल मैक्सिको और संयुक्त राष्ट्र अमेरिका में पाई जाने वाली एक दीर्घजीवी
झाड़ी है जिसके तने और जड़ों में रबड़ पाया जाता है. द्वितीय विश्व युद्ध के
दौरान संयुक्त राज्य अमेरिका में युद्ध की आवश्यकताओं को पूरा करने के लिए
ग्वायूल की खेती करने के सफल प्रयास किये गये.
भारत के विभिन्न अनुसंधान संस्थानों में किये गये परीक्षणों से सिद्ध हो गया है
कि प्राकृतिक रबड़ के पूरक स्त्रोत के रूप में भारत में भी इस उपयोगी झाड़ी की
सफलतापूर्वक खेती की जा सकती है.
पौधे की जानें
ग्वायूल का पौधा सूरजमुखी कुल कम्पोजिटी का सदस्य है. इसका वंश पार्थेनियम है
जिसमें १६ उपजातियां पाई जाती हैं. ग्वायूल पार्थेनियम वंश की आर्जेंटेटम उपजाति का पादप है. वास्तव में पार्थेनियम वंश की यही एकमात्र उपजाति है जिसमें
प्रचुर मात्रा में रबड़ उत्पादन की क्षमता विद्यमान है.
ग्वायूल की पत्तियां कम चौड़ी होती हैं और इसके पौधे की लंबाई लगभग २ फुट (६०
सें. मी.) की गहराई तक चली जाती है और मरुभूमि में उपलब्ध नमी को सोख लेती है.
इससे समय-समय पर पड़ने वाले सूखे की स्थिति में भी पौधा जीवित बना रहता है.
हीविया में वनस्पति रबड़-दूध तने की नलिकाओं में रहता है, जबकि ग्वायूल पादप
में यह पौधे की एकल कोशिकाओं में रहता है. अतः रबड़ के नीस्तारण के लिए संपूर्ण
पौधे को प्रयोग में लाया जाता है. ग्वायूल से प्राप्त रबड़ की दो-तिहाई मात्रा
पौधे के तने और शाखाओं में और शेष एक तिहाई रबड़ इसकी जड़ों में पाया जाता है.
पौधे की पत्तियों में रबड़ नहीं होता.
खेती कहां और कैसे करें
ग्वायूल की खेती रेगिस्तानी जलवायु वाले क्षेत्रों में सुगमतापूर्वक की जा सकती
है. जल के अच्छे निकास वाली रेतीली दुमट मिट्टी इसके लिए उपयुक्त है. यह पौधा
चूनेदार मिट्टी में भी पनप जाता है, किंतु सघन और जल निकास रहित भूमि में इसकी
बढ़वार अच्छी नहीं होती. अपने मूल जंगली परिवेश में ग्वायूल का पौधा २३०
मि.मी. से कम वार्षिक वर्षा वाले क्षेत्रों में भी फलता-फूलता रहता है, परंतु
खेती करने की दशा में इसे फलने-फूलने के लिए २६०-६४० मि. मी. वार्षिक वर्षा की
जरूरत होती है. बुआई से पहले बीजों की सुषुप्तावस्था को दूर करने के लिए उनका
रासायनिक उपचार किया जाता है. ग्वायूल के बीज बहुत छोटे आकार के होते हैं इसलिए
पौधशाला में बोते समय इनको कम गहराई पर बोया जाता है और सिंचाई कर दी जाती है.
परंतु एक बात की सावधानी बरती जाती है. पौधशाला से उखाड़कर खेत में लगा देते
हैं. एक हैक्टर भूमि में रोपने के लिए ५० से ५५ हजार पौधों की आवश्यकता होती
है. रोपने के बाद एक वर्ष तक का समय पौधों के लिए संकटमय होता है. कारण, इस
अवधि में खरपतवार पौधों को आसानी से नष्ट कर सकते हैं. इसलिए समय पर
निराई-गुड़ाई और खरपतवारनाशकों का प्रयोग करने के लिए खरपतवार को ढक लेते हैं.
अब वे खरपतवारों के क्षेत्र की नमी को सोखने में सक्षम हो जाते हैं और
खरपतवारों को बढ़ने नहीं देते. ग्वायूल पुष्पों में परागण वायु और कीटों
द्वारा होता है. ग्वायूल का पौधा भरपूर उपज देने वाला होता है. एक बार की वर्षा
के बाद पौधे में हजारों की संख्या में बीज पैदा हो जाते हैं.
सही खाद दें
ग्वायूल हल्की उपजाऊ भूमि में आसानी से पनपता है. पौधे की कायिक वृद्धि में
रासायनिक उर्वरकों का प्रयोग लाभदायक सिद्ध हुआ है. कायिक वृद्धि के साथ-साथ
पौधे में रबड़ की मात्रा भी बढ़ जाती है. हालांकि रासायनिक उर्वरकों के प्रयोग
पर अनेक देशों में अनेक परीक्षण किये गये हैं तथापि अभी तक यह निश्चित नहीं
किया जा सकता है कि रबड़ की अधिकतम उपज लेने के लिए इस पौधे को रासायनिक
उर्वरकों की कितनी मात्रा दी जानी चाहिए.
कीड़ों से बचाएं
जंगली अवस्था में ग्वायूल का पौधा रोगों और कीटों से लगभग पूरी
तरह बचा रहता है, किंतु खेती करने में पौधे की रोग तथा कीट दोनों व्याधियों से
बचाना आवश्यक होता है. ग्वायूल में लगने वाले रोग अन्य फसलों के समान होते हैं,
जैसे कॉटन रूट रॉट, चारकोल रॉट, विल्ट (उकठा) इत्यादि. यदि पौधे के आसपास कुछ
दिनों पानी रुका रहे तो पौधे की जड़ें फाइटोफ्थोरा रॉट नाम रोग की शिकार हो
जाती है. इसलिए पौधे की सिंचाई देते समय यह ध्यान रखना आवश्यक होता है कि पौधे
के आसपास पानी खड़ा न रहे. परीक्षणों द्वारा पाया गया है कि ग्वायूल का पौधा
जड़ों में लगने वाले गोल कृमियों से अपनी रक्षा करने की भरपूर क्षमता रखता है.
ग्वायूल की वृक्ष-वाटिका में पौधों, विशेषतया नवांकुरित पौधों, को कई प्रकार
के कीट क्षति पहुंचा सकते हैं, तथापि वायलेय के पौधे को कीटों की किसी गम्भीर
समस्या का सामना करना नहीं पड़ता.
फसल की कटाई
ग्वायूल की फसल की कटाई ट्रेक्टर चालित खुदाई यंत्र से की जाती है या फिर
प्रत्येक पौधे को जमीन से ५ मि.मी. ऊपर से काट लिया जाता है. दूसरी दशा में
पौधे की जड़ें, जिनमें पौधे की कुल रबड़ की एक-तिहाई मात्रा होती है, भूमि में
अंदर रह जाती है. इन जड़ों से पुन: नया पौधा पैदा हो जाता है और वर्ष में
ग्वायूल की दो फसलें प्राप्त हो जाती हैं. दूसरी फसल की कटाई में समूचे पौधे
को जड़ समेत उखाड़ लिया जाता है.
ऐसे निकलती है रबड़
ग्वायूल में रबड़ पौधे की एकल कोशिकाओं में एकत्रित हो जाता है. अतः रबड़
निकालने के लिए पूरे पौधे का प्रयोग किया जाता है. कटाई करने के बाद कुछ दिनों
के भीतर ही पौधे से रबड़ निकालने की प्रक्रिया की प्रक्रिया संपन्न कर ली जाती
है, ताकि पौधे में निहित रबड़ का आक्सीकरण से ह्रास न होने पाये.
सर्वप्रथम ग्वायूल की झाड़ी को गर्म पानी में ७५ डिग्री सें. तापक्रम १० मिनट
तक डुबोये रखा जाता है. इस क्रिया का प्रयोजन पौधे की दुग्ध-कोशिकाओं में
एकत्रित रबड़ को गाढ़ा करना, संलिप्त मलिनताओं को दूर करना तथा पत्तियों को अलग
करना होता है. इसके बाद पौधे को एक विशेष प्रकार की चक्की में मोटा-मोटा पीसा
जाता है ताकि पौधे की दुग्ध-कोशिकाओं से रबड़ निर्मुक्त हो जाये. लुगदी बनाने
की क्रिया के दौरान कास्टिक सोडा मिलाया जाता है, जो रबड़ से भरी हुई कोशिकाओं
को और अधिक तोड़ने और रबड़ को निर्मुक्त करने में सहायक होता है. अब
समस्त लुगदी को एक काश्त के लुगदी कुंड में डालकर और उसमें पानी मिलाकर
भली-भांति हिलाया जाता है. ऐसा करने से पानी से बोझिल खोई नीचे बैठ जाती है और
रबड़ के कण ऊपर तैरने लगते हैं. इन कणों को ऊपरी सतह से उतार लिया जाता है.
बाकी बचे रबड़ कणों को अलग करने के लिए यही क्रिया बार-बार दोहरायी जाती है.
रबड़ कण १५-२० प्र.श. राल मिश्रित होते हैं जिनसे राल को अलग करने के लिए
एसिटोन रसायन का उपयोग किया जाता है. रबड़ से रालांशों को पूरी तरह अलग करने
के लिए एसिटोन रसायन का उपयोग किया जाता है. रबड़ से रालांशों को पूरी तरह अलग
करने के लिए इस रसायन को बार-बार डाला जाता है. अन्त में रालांशों को हेक्सेन
में घोल लिया जाता है और द्रव को छान लिया जाता है. अब आसवन विधि से अपरिष्कृत
हेक्सेन-सार से शुद्ध रबड़ प्राप्त कर लेते हैं. इसके बाद रबड़ को विरंजित कर
लिया जाता है और रबड़ को आक्सीकरण की क्षति से बचाये रखने के लिए उसमें
उपयुक्त निरोधक पदार्थ मिला दिये जाते हैं.
कितना खर्च होगा
ग्वायूल की वृक्ष-वाटिक में प्रति हैक्टर १,५०० पौधे उगाए जा सकते हैं. ग्वायूल
की तीन-वर्षीय परिपक्व पौधे का शुष्क भार लगभग ४०० ग्राम होता है और तदनुसार
प्रति हैक्टर १,५०० पौधों का शुष्क भार ६०० कि. ग्रा. होता है. वैज्ञानिक
अनुमानों के अनुसार एक कि.ग्रा. शुद्ध रबड़ प्राप्त करने के लिए लगभग २५
कि.ग्रा. ग्वायूल जैवपुंज की आवश्यकता होती है. यह गणना पौधे में ४ प्र.श. रबड़
अवयव होने पर आधारित है. इस प्रकार प्रति हैक्टर २४ कि.ग्रा. रबड़ प्राप्त की
जा सकती है. एक कि.ग्रा. ग्वायूल जैवपुंज उत्पन्न करने के लिए लगभग ८० पैसे
लागत आती है इसके अनुसार एक कि.ग्रा. रबड़ प्राप्त करने के लिए आवश्यक २५
कि.ग्रा. जैवपुंज पर छः सात रूप से खर्च होते हैं. रबड़ निकालने की प्रक्रिया
पर आने वाली लागत (ऊर्जा व्यय सहित) जैवपुंज उत्पादन की लागत से तीन गुना अधिक
होती है.
यह लागत एक कि.ग्रा. रबड़ पर लगभग २०-२५ रूपये आती है. यदि ग्वायूल के उपोत्पाद
(खोई, राल, मोम इत्यादि) औद्योगिक उत्पादनों में सुचारू रूप से प्रयोग में लाये
जायें तो ऊर्जा-सूचकांक कम किया जा सकता है और रबड़ उत्पादन पर और भी कम लागत
आयेगी.
एक टन ग्वायूल रबड़ निकालने की प्रक्रिया में दो टन खोई, आधा टन राल और लगभग
एक टन पत्तियां बच जाती हैं. खोई में सेल्यूलोस और अर्द्ध-सेल्यूलोस का काफी
बड़ा भाग होता है. ग्वायूल से प्राप्त राल भी एक बहुमूल्य पदार्थ है. इसमें
पाइनीनज, टरपीनीनज और विभिन्न वसा अम्ल पाये जाते हैं. ग्वायूल राल का प्रयोग
रबड़ उद्योगों में रबड़ को मुलायम और लोचदार बनाने के लिए किया जा सकता है और
बूट-पालिश और आसंजक बनाने के काम भी आ सकता है. अनुसंधानों द्वारा ग्वायूल राल
के अन्य औद्योगिक उपयोगों का पता लगाया जा सकता है. यह एक अत्यंत कड़ा मोम होता
है, जिसका गलनांक ७६ डिग्री से. होता है जो प्राकृतिक मोम के ज्ञात गलनांकों
में सर्वाधिक है. आजकल कड़े मोम की बहुत अधिक मांग है. जिन स्थानों पर वायलेय
जंगली पौधे के रूप में उगता है वहां भेड़-बकरियां और खरगोश आदि जीव इसकी
पत्तियों को खाकर अपनी भूख मिटाते हैं. ग्वायूल की पत्तियों की ग्राह्यता और
पौष्टिकता के बारे में अध्ययनों द्वारा पता लगाया जा सकता है कि क्या ग्वायूल
की हरी पत्तियां पशुओं के लिए पूरक चारा बनने की क्षमता रखती हैं. ग्वायूल की
विकासशील झाड़ियां वायुरोधक का कार्य करने की पर्याप्त क्षमता रखती हैं.
ग्वायूल के ये गुण मरूस्थलीय क्षेत्रों के लिए बहुत महत्वपूर्ण सिद्ध हो सकते
हैं.
भारत में ग्वायूल अनुसंधान
प्राकृतिक रबड़ के पूरक स्त्रोत के रूप में ग्वायूल की आकर्षक संभावनाओं को
दृष्टिगत रखते हुए भारत सरकार के विज्ञान और प्रौद्योगिकी विभाग के तत्वावधान
में देश के विभिन्न शीर्षस्थ वैज्ञानिक अनुसंधान संस्थानों और विश्वविद्यालयों
में पिछले पांच वर्षों से "अखिल भारतीय समन्वित ग्वायूल अनुसंधान परियोजना"
चलाई जा रही है. इस परियोजना के अंतर्गत केंद्रीय नमक समुद्री रसायन अनुसंधान
संस्थान, भावनगर द्वारा जूनागढ़ तथा जांजमेर नामक स्थानों पर ग्वायूल की
वृक्ष-वाटिकाएं विकसित की गई हैं जहां ग्वायूल की अनेक उन्नत जातियों के बीजों
से पौधे उगाकर विभिन्न परीक्षण किये जा रहे हैं. इन परीक्षणों से प्राप्त
उत्साहवर्धक परिणामों से यह आभास मिलता है कि भारत में ग्वायूल की सफल खेती की
संभावनाएं अत्यंत उज्ज्वल हैं.
ग्वायूल की प्राकृतिक रबड़ के पूरक स्त्रोत के रूप में सफलतापूर्वक खेती करने
के लिए चयनात्मक प्रजनन को अपनाना आवश्यक होगा जिससे ग्वायूल की वृक्ष-वाटिकाओं
में प्रति हैक्टर अधिक रबड़ का उत्पादन संभव हो सके और कृषकों के लिए ग्वायूल
की खेती करना लाभकारी सिद्ध हो सके. हमारे देश के अर्द्ध-मरुस्थलीय जलवायु वाले
क्षेत्रों में उपलब्ध लाखों हैक्टर अल्प उपजाऊ भूमि में ग्वायूल की खेती की जा
सकती है. ऐसा करने में हमें न केवल काफी मात्रा में प्राकृतिक रबड़ प्राप्त हो
सकेगा और उसी अनुपात में विदेशों से कम रबड़ का आयात करना पड़ेगा, बल्कि हमारे
लिए कृत्रिम रबड़ का उत्पादन करने में खर्च होने वाले बहुमूल्य पेट्रोलियम
क्रूड (कच्चे तेल) की बचत करना भी संभव हो सकेगा.
कम पानी में भी भरपूर पेड़
-आर. सी.गुप्ता, पी.एम.सिंह, एन.डी. यादव व बी.डी.शर्मा
केंद्रीय मरू क्षेत्र अनुसंधान संस्थान,प्रादेशिक अनुसंधान
स्थात्र,बीकानेर-३३४००२
पर्यावरण संरक्षण के लिए वनों का रहना आवश्यक है. भारत के वन सर्वेक्षण विभाग
१९८१-८३ के सर्वेक्षण के अनुसार कुछ वर्ष पहले हमारे देश में वनों के आधीन
क्षेत्र संभवतया ११ प्र.श.था जोकि आज केवल ८ प्र.श.रह गया. पश्चिम राजस्थान
में तो वनों के अधीन क्षेत्र एक प्र.श.से भी कम हैं. जिस तेज गति से वनों का
ह्रास हो रहा है ऐसा लगता है कि राजस्थान के रेगिस्तान के विस्तार को रोकने के
लिए गंभीर और ठोस कार्यक्रम को रोकने के लिए गंभीर और ठोस कार्यक्रम को
व्यावहारिक रूप देना अति आवश्यक हो गया है.
राजस्थान में साफ होते जंगलों ने रेगिस्तान को न्योता दिया है. इस पर काबू पाने
के लिए कई योजनाएं चल रही हैं जिनमें वृक्षारोपण कार्यक्रम एक महत्वपूर्ण अंग
है. इस संबंध में महत्वपूर्ण बात यह है कि जिस क्षेत्र में वृक्षारोपण किया गया
उसमें कितनी सफलता मिली ? अर्थात कितने पौधे लगाए, उनमें से कितने जीवित रहे और
उनकी वृद्धि की गति क्या रही ? ये लगाए गए पौधों को जीवित रखने व अच्छी वृद्धि
करने के लिए मिट्टी में पर्याप्त नमी का होना आवश्यक है. चूंकि संस्थापन की
प्रारंभिक अवस्थाओं में पौधे नमी के लिए मिट्टी की ऊपरी सतहों पर ही निर्भर
रहते हैं इसलिए पौधों को दिए गए जल को इन सतहों में अधिक समय तक उपलब्ध कराना
सफल सुस्थापन के लिए अत्यंत महत्वपूर्ण है.
मरु क्षेत्रों में पर्याप्त जल की उपलब्धता की स्थिति अत्यधिक विषम है और हल्के
गठन की मिट्टियों और अन्य बहुत से विपरीत जलवायु कारणों के फलस्वरूप इन
क्षेत्रों में अंत: स्त्रवण, रिसाव और वाष्पन के रूप में नमी ह्रास भी वहुत
अधिक होता है. इससे मिट्टी की ऊपरी सतहों में सूखे की स्थिति पैदा हो जाती
है, जोकि पौधों के सफल जमाव में बाधक होती है. मिट्टी की ऊपरी सतहों में अधिक
समय तक जल उपलब्ध कराकर, बहुत कम जल से सफलतापूर्वक पौधों के जमाव के उद्देश्य
से एक नए उपकरण "जल तृप्ति" का विकास किया गया है जोकि बहुत सस्ता है (लगभग
पांच रूपये प्रति इकाई) और जिसके बनाने के लिए किसी अति विशेष सामग्री और
तकनीकी सहायता की आवश्यकता भी नहीं पड़ती है जिसके फलस्वरूप छोटे और मध्यम
दर्जे के किसान इसे आसानीपूर्वक अपना सकते हैं.
कैसा है ये उपकरण
बनावट में बहुत ही सरल यह उपकरण एक सी ऊंचाई और भिन्न-भिन्न व्यास वाले दो
मिट्टी के गमलों से मिलकर बनता है. बड़े व्यास वाले गमले के अंदर एक छोटा गमला
होता है और तले पर दोनों गमले एक दूसरे से जुड़े होते हैं. बाहरी गमले के मुंह
का व्यास २५ सें.मी. और तले का व्यास १८ सें.मी. होता है. भीतरी गमले के मुंह
और तले का व्यास क्रमशः १५ से १२ सें.मी. होता है. इसका तला लगभग पूरा खुला
होता है. दोनों गमलों की ऊंचाई ३० सें.मी. होती है. बाहरी गमले को किसी इनेमल
पेंट या सीमेंट की सहायता से अप्रवेश्य बना देते हैं. चिकनी मिट्टी और रेत के
जिस मिश्रण से पीने का पानी ठंडा रखने हेतु घड़ा बनाते हैं इसी मिश्रण से
"जलतृप्ति" भी बन जाता है.
जिस स्थान पर पौधा लगाना होता है उस स्थान पर ६०-७० सें.मी. गहरा और लगभग ३०
सें.मी. व्यास का एक गड्ढा खोदकर उसमें लगभग २० कि.ग्रा. सड़ी हुई गोबर की खाद
और लगभग १०० ग्राम सिंगल सुपर फास्फेट मिला देते हैं. अब इस गड्ढे में
"जलतृप्ति" को इस प्रकार गाड़ देते हैं कि उसका मुंह भूमि की सतह के बराबर में
आ जाए. नर्सरी से लाए गए पौधे को भीतरी गमले में लगा देते हैं और दोनों गमलों
के बीच के स्थान में जल भर देते हैं. जल की खुली हुई वृत्ताकार सतह को पालीथीन
शीट अथवा मिट्टी के ही बने ढक्कन से ढक देते हैं जिससे वाष्पन द्वारा जल का
ह्रास न हो.
कैसे काम करती है यह तकनीक
यह तकनीक दो अत्यंत साधारण सिद्धांतों पर काम करती है-
१. मृदा आर्द्रता तनाव व पौधे की जड़ें एक चूषक बल उत्पन्न करते हैं जो कि समीप
 के अधिक नमी वाले क्षेत्रों से नमी को अपनी ओर खींचता है.
२. मिट्टी के बर्तनों की दीवार में छोटे-छोटे बहुत से रन्ध्र होते हैं जो कि
 पानी को बहने तो नहीं देते किंतु जहां चूषण उत्पन्न होता है उस दिशा में जल
 को धीरे-धीरे रिसाव द्वारा जाने देते हैं.
जब दोनों गमलों के बीच के स्थान में जल भरते हैं तो भीतरी गमले की मृदा और पौधे
द्वारा उत्पन्न चूषक वल के फलस्वरूप इस जल का रिसाव धीरे-धीरे उस दिशा में होता
है और मृदा को नम बनाए रखता है, जबकि बाहरी गमले की सतह पुती होने के कारण
रन्ध्र बन्द हो जाते हैं और बाहर की मृदा की ओर पानी का रिसाव नहीं होता है.
