<ळिटेरटुरे><ऐस्सय्स्><खुमर् झइनेन्ड्र><शर्कर् आउर् शन्स्क्रिटि><१९८८ ><फुर्वोडय फ्रकस्हन् (झड् खि भट्)><णेत् ढेल्हि><१०६-१११><२१३०><खुमर् झ्.,सर्कर् आउर् शन्स्क्रिटे,एस्>

+ राजनीतिक स्वाधीनता जहाँ पहुँची है वहाँ मालूम होने लगा है कि उसके अन्दर संस्कृति
का सत्व न हो तो वह बेकार-सी चीज है. तब उस स्वाधीनता के स्थायी होने में भी शंका
रहती हैं. राजनीतिक स्वाधीनता का यन्त्र होता है उस देश की सरकार. सरकार
आज लगभग सभी देशों में व्यापक चीज बनती जा रही है. वह कुछ की नहीं हैं, सब की
हैं. सब की रायों से वह बनती हैं. जहाँ उसका रूप डिक्टेटरी का हैं वहाँ भी बल उसके
पीछे जनमत का हैं. ऐसे सरकार लोक-जीवन के अंश को नहीं छूती;बल्कि मानो उसके सर्वाश
में समाई रहती हैं.
इसमें प्रश्न है कि संस्कृति का और सरकार का आपस में क्या सम्बन्ध और दायित्व हैं,
और हो ?
सरकारें कई हैं. मानव-जाति की व्यवस्था देशों और देशीय सरकारों को इकाई मानकर चलती
हैं. इस तरह अलग-अलग देश हैं. उनके अपने सिक्के हैं, अपनी भाषा और राज-व्यवस्था
हैं. राजनीति की ओर से एक देशवासी दूसरे के लिए विदेशी है. स्वदेश और विदेश की
संज्ञाओ के सहारे राज-काज और काम-~काज चलता है. विदेश नीति राजनीति का प्रमुख भाग
है. विदेश से स्वदेश की रक्षा करने के लिए सीमाओं पर चौकियाँ बिठानी और फौजें तैनात
रखनी पड़ती हैं. सरकार का काम पहले सुरक्षा हैं. बाहर का हमला हो तो सरकार का
जिम्मा होगा कि उसको रोके और देश को बचाए. सरकार इस तरह पराये से अपने देश को अलग
और स्वतन्त्र और स्वाधीन रखने के लिए निर्माँण किया हुआ एक अस्त्र है. उसकी क्षमता
मुकाबिलें में हैं. अमुक से उसकी ताकत ज्यादे है,उत्पादन ज्यादे है; सेना ज्यादे हैं-
जल,थल और वायु सभी तरह की; टैंक,गोला बारूद और तोप-बन्दूक ज्यादा हैं,या कम हैं-इस
मान से सरकारों की ताकत को कूता जाता है.
अब संस्कृति क्या है? क्या वह भी इसी तरह की ताकत का नाम है? क्या उसमें भी अपनी
सीमाओं का नाकेबन्दी हैं? क्या वहाँ भी अपने और पराये के बीच में काँटेदार बाड़ है?
क्या बाहर के भय को लेकर भीतर किसी अहंवाद के खोल में अन्दर की ओर संकुचित और
सुरक्षित बनने या बनाने का नाम संस्कृति हैं? या कि संस्कृति उससे कुछ भिन्न चीज हैं?
अपने को अलग और उस अर्थ में स्वतन्त्र और स्वाधीन,जो रखना चाहे वह शायद संस्कृति
नहीं है. संस्कृति परस्परता में से उगती है. परस्परता,यानी फैलता हुआ आपसी सहयोग.
उस आपसीपन पर संस्कृति में कहीं भी हद नहीं आती. पड़ौसी से शुरू होकर समूची
मानव-जाति तक उसे बढ़ते ही जाना है. किसी जगह रुककर यह कहना कि हमारा प्रेम और
हमारी आत्मीयता यहीं तक रहेगी,आगे हमारे लिए अप्रेम और द्वेष का अधिकार शुरू हो
जाता है-संस्कृति के लिए सम्भव नहीं है. यह कहने और मानने के साथ ही विकृति शुरू हो
जाती हैं.
सन्देह नहीं कि संस्कृति को ही जातीय और देशीय बना लिया गया है. देशों की अलग-अलग
संस्कृतियाँ भी कही जाती हैं. यह कहना एकदम मिथ्या भी नहीं है,लेकिन यह तो उसमे
गर्भित ही है कि वे परस्पर पूरक ही, मारक नहीं हैं. संस्कृति शब्द की ध्वनि से ही यह
तो साफ हो जाता है कि विग्रह की जगह सामंजस्य उसका इष्ट हैं. संस्कृति का दर्प और
दम्भ राजनीति के स्पर्श से ही सम्भव होता है, अन्यथा उसके मूल तत्वों में स्वागत-भाव
से दूसरे को लेने और हर्षभाव से दूसरे के प्रति बढ़ने की बात समाई रहती हैं.
हम इतिहास में से बढ़ते ही आये हैं. बढ़ने का मतलब कि हमारी आत्मीयता का विस्तार
ही होता गया है. आत्मीयता के साथ शायद अहन्ता में स्वत्वभाव बढ़ता और उसकी सीमा पर
सघंर्ष-भाव बैठा रहता है. उसमें हर कुछ और हर कोई गैर बनता है और सबके साथ सम्बन्ध
तब स्वार्थ और भोग का बनता हैं. उसके विरोध में आत्मीयता अन्तस्थ सहानुभूति को खोलती
है. उसमें व्यक्ति खींचता और छीनता नहीं हैं देता और बरसाता है. आत्मीयता मिलती
हैं,अहन्ता काटती हैं.
इतिहास में यदि हम बढ़ते आए हैं तो हमारा उत्कृष्ट ही नहीं निकृष्ट भी बढ़ता आया
हैं. दुनिया एक हो रही है. दूरी उड़ गयी है. अज्ञान और अपरिचय समाप्त हुआ जा रहा
है. तब यह भी कि इन सब सुभीतों से युद्ध के और भीषण और प्रचण्ड होने का अवसर आ गया
है. पहले कुछ लड़ते थे और बाकी अलिप्त रहते थे अब लड़ना ऐसा होता जा रहा है कि उससे
बचा कोई रह न सके. दूरी के दूर होने का लाभ जैसे बुराई ही पहले पा रही है.
पर यह निराशा का विषय नहीं होना चाहिए. चुनौती ही सामने आकर जीवन में सामर्थ्य
जगाती है और बढ़ती हुई आत्मीयता के लिए सिमट कर कसती हुई अहन्ता उल्टे चेतावनी,
स्फूर्ति का काम दे सकती हैं.
किन्तु जिस जगह सावधानी की आवश्यकता है वह है संस्कृति के काम में उस शक्ति का
उपयोग जिसके बल पर सरकार अपना काम चलाती है. उससे दीखने वाला काम आसान
हो आता है. लेकिन असली काम शायद उसी आसानी से बिगड़ भी जाता हैं. सरकार के पास
यान्त्रिक शक्ति है, इसी कारण हार्दिक शक्ति के उत्पादन में वह असमर्थ हो जाती है.
आंतक में से प्रेम उत्पन्न नहीं होता. सरकार के पास परिमाणात्मक प्रचुरता है और उसके
जोर से सरकारी काम होता है. पैसे का काम सरकारी होने से रूपथे में होता हैं. सरकार
का बल पैसा है और वेतन-भोगी उसके हाथ-पाँव. सामने से पैसा हट जाय तो वह काम ठप हो
जाता है. संस्कृति के काम की जड़ें दूसरी है. पैसे का लोभ आगे रखकर तो वह हो ही
नहीं सकता. कष्ट का भोग सामने हो तब भी जो आगे बढ़े-ऐसा ही संकल्प और संयम से युक्त
पुरुष या वर्ग स्थायी संस्कार छोड़ सकता है. वह काम श्रद्धा की शक्ति से और
तप-त्याग द्वारा होता है.
यह प्रश्न आज के दिन महत्वपूर्ण है,क्योकि सरकारें जनतन्त्रात्मक बन रही है और माना
जाता है जो सार्वजनिक है वही सरकारी है. लोक-सेवा लाक-~शासन ही है. जन-राज और
लोक-राज कि इन राजनीतिक आदर्शो से सान्त्वना तो होती है,लेकिन राज और जनता,राजा
और प्रजा इन दोनों के बीच का अन्तर आदर्शो और नारों से मिट नहीं जाता. इससे सहज
सन्तोष की जरूरत नहीं है और सरकारी हाथों में रोटी-कपड़ की अपनी स्थूल आवश्यकताओं
को देने से आगे अपनी आत्मिक आवश्यकताओं जैसे शिक्षा-संस्कृति को देने के समय
सोच-विचार की आवश्यकता है.
पड़ौस में जो हमारे देश है.,हम देखते हैं कि वहाँ बसने वाले भी आदमी ही हैं. हमारी
तरह सुख-दु:ख उन्हे भी अनुभव होता हैं. उसी तरह मेहनत करके उपजाने और रहने को वे
भी लाचार हैं. लेकिन नक्शे में अमुक लकीर होने और राजधानी में सरकार नाम की चीज के
होने से वे हमारे लिए गैर हैं और दुश्मन भी हो सकते हैं. इसलिए संस्कृति के यानी
बढ़ते हुए मेल-जोल के काम के लिए आवश्यक दृष्टि मानवीय दृष्टि है जो स्पष्ट ही
राजनीतिक से दूसरी है और दूर है. वह अपने-पराए और स्वदेश-विदेश की नहीं है,आत्मोपमा
सम-~वेदना और सहानुभूति की है निश्चय ही वह सरकारी दृष्टि नहीं हो सकती. वह अधिकाधिक
उसको प्राप्त होगी जो देश के और देश के स्वार्थ के साथ जड़ित होकर नहीं बल्कि
मानव-हित में समर्पित होकर रहता है.
सब देशों के लोक-मत में ऐसे लोग भी पड़े हुए हैं जो प्रभाव रखते हैं किन्तु आन्तरिक.
वे किसी सत्ता पद या परिमाण के बल से बलिष्ठ नहीं हैं प्रेम,प्रसन्नता और वेदना जो
उनकी भाषा और व्यवहार में व्यंजित होती है, उनका प्रभाव उसी पर टिका हैं. ऐसे लोगों
का बल संस्कृति के सच्चे काम का है. कारण वह यांत्रिक नहीं,हार्दिक है. इससे चहुँ
ओर वह चैतन्य को उभारता है और कुछ के गर्व को उकसाकर शेष के मान को दबाता नहीं है.
जिसको हम संत कहते हैं वह उसी प्रकार का व्यक्ति है. सम्पति से वह शून्य है और अपना
अलग स्वार्थ उसके पास नहीं हैं. सबको प्रीति बाँटता हुआ है, सबकी कृपा माँगता हुआ
वह जीता है. सच पूछिए तो यही व्यक्ति संस्कृति का स्रोत है, कारण उसका लगाव उस
भगवान से है जिसमें सब ब्रह्माण्ड एक है. इसलिए उनके मन में किसी को खण्डित करने का
ध्यान नहीं आता. खण्ड-खण्ड में वह उसी अखण्ड की सत्ता को भास्वर देखता है. मन में
अखण्ड भाव लेकर जगत् के प्रत्येक खण्ड को वह आदर और प्रतिष्ठा का दान करता हैं. इस
तरह सब ओर उसके लिए स्वस्ति है और हर किसी को वहाँ से स्फूर्ति प्राप्त होती है.
इस व्यक्ति के पास सत्ता जैसा कुछ है ही नहीं. वह मानो शून्य है. किसी को वह दबा
नहीं सकता, आज्ञा नहीं दे सकता, किसी के कुछ करा नहीं सकता. इस तरह वह अपने लिए
एकमात्र मार्ग खुला रख छोड़ता है और वह है जन-मन के ह्रदय में जगह पाने के द्वारा जीवन जगाने
और उभारने का मार्ग.
यह व्यक्ति सरकार की खाता-बही में दर्ज होने लायक नहीं रहता. सरकारी अंक-गणना में
उसकी गिनती नहीं आती. मताधिकार उसे क्वचित ही होता है. प्रतिनिधि का रूप उसके पास
नही है. चुनाव में खड़े होने के लिए उसके नीचे धरती नहीं. सबके होने की कोशिश मे
किस पार्टी का हो और किसका नहीं ? वह समता और न्याय का है; लेकिन दल-नीति शक्ति
और सम्पत्ति की होती हैं.
परिणाम यह हैं कि जलसों और कानफ्रेन्सों में से संस्कृति के नाम पर राज-~नीति ही अधिक
प्राप्त होती हैं. 'मैं आगे' और 'मैं अधिक' यह भावना वहाँ वातावरण में जगी रहती
हैं. इसमें ह्रदयों की निकटता और एकता की बात फलित भला कैसे हो.
आज की पद्धति काम करनें की कुछ ऐसी ही बन गयी है. उसे जनतान्त्रिक कहा जाता है.
जोड़ और जुगाड़ में से वह काम निकालती है. बीज में से वृक्ष जैसे आता है वैसे
नहीं,सामान इकट्ठा करके जैसे कारखाना खड़ा किया जाता है उस पद्धति से काम होता है.
वृहद उत्पादन उसका परिणाम है. थोक चीज तैयार होती है और प्रचुर मात्रा में. लेकिन
यह काम अंक और परिणाम में जितना ही प्रभूत होता है, चेतना-संस्कार की दिशा में उतना
ही शून्य होता है.
प्रश्न होगा कि तो क्या सरकार का संस्कृति की दिशा में कोई दायित्व या कर्तव्य नहीं
है ? उस दृष्टि से क्या कुछ अधिकार भी नहीं हैं ?
कर्तव्य तो सचमुच बहुत कुछ है,लेकिन अधिकार शायद कुछ नहीं हैं. और पहला कर्त्तव्य
यह है ह्रदय की भाषा मे अपनी असमर्थता को वह जान और पहिचान ले. अर्थात् अपनी ओर
से अकिंचन को कृपा न दे, उसकी कृपा अपने लिए चाहे. पहले राजा लोग सन्त की शरण जाते
थे. वे शायद राज्य के मह्त्व और तुच्छता को जानते थे. उसके मह्त्व की सार्थकता तभी
है. जब मन के गहरे में उसकी तुच्छता का आभास भी हो.
सरकार को अन्त में बिखरना ही तो है. उसको सारे समाज में रम जाना है. समाज आदर्श वह
है जहाँ हर नागरिक आत्म-शासित है और कहीं बाहर छत्र-दण्ड़ से अभिशप्त होकर किसी को
शासन को सिंहासन पर विराजमान होने की आवश्यकता नहीं है. वह 'स्टेटलेस सोसायटी'
हमारे सब राज-तंत्र और राज-विधान के आगे आदर्श के रूप में अधिष्ठित है. संस्कृति
इसी क्षण से अपना समूचा दायित्व उसे लक्ष्य के प्रति मानती है. राजनीति चाहे उसको
दूर रख कर आज स्टेट को सर्व सत्तात्मक बनाने के प्रपंच में पड़ जाय,संस्कृति से वह
भूल नहीं हो सकती. उसके लिए सदा सर्वदा प्रधान सत्ता नहीं, सत्य है. सत्य की ही
सत्ता को वह सिर झुकाती है और सत्य है उसके लिए सनातन भाव मे वह मानव जिसके मन में
प्रीति और हाथों मे श्रम है. वह आदमी धरती मे श्रद्धा और स्वेद डालकर उगाने-रचने
में लगा दीखता हैं. ऐसे श्रम-भागी या श्रम-योगी असंख्यों मानव-घटकों में लोक-सत्ता
के छितरा न दे तब तक 'संस्कृति' को चैन लेने का अवकाश नहीं है.
यदि यह श्रद्धा संस्कृति के लिए तात्कालिक है तो राजनीति के रास्ते से चलने वाली
सरकार मानव-मन के प्रतिनिधि संस्कृति-वाहकों से अपनी गति के लिए निर्देश और नीति के
लिए सन्देह प्राप्त कर सकती हैं.
प्रश्न पूछा जा सकता है कि क्या सरकार मे होने से ही व्यक्ति की सम्भाव-~नाओं में
संस्कृति को दिशा देने की सामर्थ्य का लोप हो जाता है ?
हाँ,अधिकाशं लोप ही हो जाता है. अधिकांश इसलिए कि यह सर्वथा असम्भव नहीं है कि
राज्यनीति का हो,राजनीति का नहीं. ऐसे धर्म-राज्य इतिहास मे हो सके हैं आगे भी हो
सकते है. लेकिन वे अपवाद हैं और इस नियम को सिद्ध करते है कि राज्य का बल ह्रदय का
नहीं, कानून का है; गुण का नहीं संख्या का है; सहानुभूति का नहीं दमन का है. उस
नियम को देखते हुए राज-पुरूष की संस्कृति को नेतृत्व देने की असमर्थता निश्चित ही
मान लेनी चाहिए.
ऐसा यदि होता है और हो तो रहा ही है,तो इसका परिणाम इष्टकारी नहीं. हो सकता. जीवन में
उसके कारण वैषम्य और तनाव आ जाता है जैसे सब-कुछ यथास्थान न रह कर स्थान-भ्रष्ट हो
रहा हो, ऐसा प्रतीत होने लगेगा.
गांधीजी ने सुझाया कि राजनीतिक स्वाधीऩता मिलने के बाद कांग्रेस लोक-~सेवक-संघ बन
जाए. पर कांग्रेस सेवक-संघ नहीं बनी,शासकों दल बन रही. परिणाम हुआ कि कांग्रेस
स्वयं स्थान-भ्रष्ट हो गयी. पहले लोक-~जीवन का नेतृत्व उसके पास था. अब शायद उसके
द्वारा पर लोक-जीवन पर  दवाब पड़ने लगा है, दमन होने लगा है.
नेतृत्व की जगह पर रह कर कांग्रेस के वहाँ से स्थान-भष्ट हो जाने से भारतीय लोक-मानस
गहरा संकट अनुभव कर रहा है. या तो कांग्रेस शासन से उठकर सेवा में आए या नहीं तो
कांग्रेस से खाली हुई जगह पर कोई दूसरा प्रकृत नेतृत्व आये. प्रकृत नेतृत्व का मतलब
सांस्कृतिक नेतृत्व. राजनीतिक यानी सरकारी होकर नेतृत्व कृत्रिम होता है.
