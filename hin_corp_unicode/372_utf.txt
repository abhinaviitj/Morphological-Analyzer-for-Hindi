<शोचिअल् श्चिएन्चे><छ्रिमिनोलोग्य्><आअच्हर्य छ्हटुर्सेन्><फ्रन् ढन्ड्><१९८७><फ्रब्हट् - फ्रकस्हन्><ढेल्हि><५४ टो ६१><छ्हटुर्सेन् - फ्रन् ढन्ड्>

पादरियों के रक्त-रंजित हाथ
यूरोप आज सभ्यता और विज्ञान का केन्द्र बना हुआ है. वह संसार के पिछड़े
हुए देशों को सुधारने और उन्नति का मार्ग दिखलाने का दावा करता है;
परन्तु कई शताब्दी पहले यही यूरोप अविद्या, मिथ्या विश्वास, जादू-~टोना
और असभ्यता के घोर अंधकार में फँसा हुआ था. अन्ध तथा मूढ़ विश्वासों का
वहाँ साम्राज्य था. धर्म के नाम पर वहाँ इतनी नर-हत्याएँ हुई हैं कि
जिनके स्मरण मात्र से ही ह्रदय काँप उठता है. यहाँ धर्म के ठेकेदार पादरी
लोगो द्वारा समग्र यूरोप में लगभग दो सौ वर्ष तक होने वाली भीषण
नर-हत्याओं का ही वृत्तान्त, जो डायनों, जादूगरों और नवीन मत
प्रोटेस्टेण्ड पंथ वालों के निर्मूल हेतु की गयी थीं, वर्णन करूँगा.
यद्यपि समस्त संसार में ही धर्म के नाम पर नर-हत्याएँ हुई है, परन्तु
यूरोप का इतिहास तो इस कलंक से ओत-प्रोत है. रोम को पोप ही उस सभ्य यूरोप
के शासनकर्ता और धर्मगुरु थे. उनके तत्वाधान में ही डायनों, जादूगरों तथा
नवीन मतवालों को निर्मूल करने का प्रयत्न होता था. अतएव इस भीषण पाप के
उत्तरदाता भी वे ही हैं.
यहाँ डायनों का अर्थ स्पष्ट करने के लिए कुछ शब्द लिखना उचित है. तेरहवीं
शताब्दी में समस्त यूरोप में डायनों और जादूगरों के विषय में भारी भ्रम
फैला हुआ था. उस समय आम विश्वास था और धर्मगुरु पादरियों द्वारा इसका
प्रचार होता था कि असंख्य पिशाच इस जगत मे घूम रहे हैं, और वे
मनुष्य-जाति को दु:खित करने तथा उनको पारलौकिक वैभव से वंचित करने के लिए
सदैव प्रयत्न किये जाते हैं--ये पिशाच वैभवहीन देवदूत हैं. अतएव वे
मनुष्यों से अधिक ज्ञानवान और शक्तिशाली हैं. उनमें अनेक दैवी शक्तियाँ
हैं. इस विश्वास के कारण उस समय जब किसी स्त्री-~पुरुष के जीवन में किसी
प्रकार की विशेषता या आध्यात्मिक क्रिया का एक साधारण लक्षण भी प्रकाशित
होता था, तो वे उस व्यक्ति को-चाहे वह स्त्री हो, या पुरुष, शिशु हो या
वृद्ध, उसी समय डायन अथवा `विच' (त्हिच्ह्) कहकर पकड़ लेते और एक विचित्र
पद्धति के द्वारा न्याय करके उसे जीवित ही अग्नि में जला देते. जिस रीति
से मनुष्य-शरीर को विशेष दु:ख हो ऐसी क्रियाएँ उसे मारने के काम में लायी
जाती थीं. कभी-कभी जलती हुई अग्नि में अपराधी जलाये जाते थे.
जब किसी निर्धन या सामान्य गृहस्थ के घर कोई अपूर्व सुन्दर कन्या उत्पन्न
होती, तो कई जगह वह अपने नवयौयन के प्रारम्भिक काल में डाकिनी समझी जाती
थी, और ऐसी अभागिनी कन्याएँ केवल सुन्दर होने के अपराध ही में विच(तिट्च्ह्)
कहकर जलती हुई चिता में भस्म कर दी जाती थीं. यदि किसी के केश, नेत्र,
वाणी, या अन्य किसी विषय में विशेषता होती तो वह भी `विच' होने के संदेह
में तुरन्त गिरफ्तार कर लिया जाता था. उस समय साधारण विश्वास था कि उसके
शरीर में किसी भूत-पिशाचादि अपदेवता का प्रवेश हुए बिना उसमें ऐसा अपूर्व
सौन्दर्य या विशेषता नहीं आ सकती. यद्यपि वहाँ पर विशेषत: कोमल स्वभावा
अबलाएँ ही `विच' कह-~कर मारी जाती थीं; क्योंकि वहाँ के तत्कालीन पंडितों
ने यह निश्चय किया था कि अबलाओं का शरीर ही दैवी शक्ति के आवेश के लिए
अधिकतर योग्य है; परन्तु कभी-कभी पुरुष भी `विच' कहकर पकड़े जाते और
जीवित जला दिये जाते थे.
इन लोगों के निकट शारीरिक सौन्दर्य अपराध समझा जाता था. उच्च श्रेणी का
मानसिक बल भी उसी प्रकार अपराध था. जब कोई व्यक्ति ज्योतिषी भविष्य
बतलाता या अपने मानसिक बल द्वारा लोगों को रोगमुक्त करता, तो ऐसी अवस्था
में वह भी `विच' समझा जाता और उसे अपने जीवन की आहुति देने के लिए विवश
होना पड़ता था. भारतवर्ष की पुण्य भूमि में ऐसे अलौकिक शक्ति-सम्पन्न
पुरुषों को उनकी मूर्ख-से-मूर्ख संतान भी देव-भक्ति की स्वाभाविक
स्फूर्ति से अपना माथा झुकाती और उसकी पूजा करती है; किन्तु यूरोप,
अमेरिका के सुसभ्य मनुष्य आज से लगभग दो-ढ़ाई सौ वर्ष पूर्व ऐसे किसी
व्यक्ति को देखकर ही घबड़ा जाते थे और उसे नर-हत्याकारी से अधिक भयंकर
समझकर उसे मारकर अपनी आसुरी प्रकृति का परिचय दिया करते थे.
धर्माचार्यगण इन डायनों के निर्मूल करने के लिए सतत प्रयत्नशील रहते थे.
सैकड़ों न्यायाधीश उनको सजा देने में तत्पर रहते थे. देश के क़ानूनी
पंडित इस विषय के सख्त-से-सख्त क़ानून बनाते और अन्वेषक लोग उनको
खोज-खोजकर न्यायाधीशों के सम्मुख उपस्थित करते थे. ऐसे हज़ारों अपराधियों
का अत्यन्त कठोर दण्ड से तड़प-तड़पकर बहुत कष्ट के साथ प्राणान्त होता
था; पर इन अभागों के प्रति किसी को जरा भी सहानुभूति न थी. प्राय: अज्ञान
और दरिद्रता में डूबे रहने के कारण सम्प्रदाय अथवा धन कुछ भी उसका सहायक
न था. सभी सम्प्रदाय और सभी विचारों के लोग इस विषय में एकमत थे. उसकी
समझ में डाकिनी वृत्ति एक अक्षम्य अपराध था. जर्मनी के प्राय: सब
प्रदेशों में और विशेषकर जिनमें धर्म-~गुरुओं की सत्ता प्रबल थी,
अत्याचार अधिक होते थे. कहा जाता है कि ट्रिब्ज में ७००० हतभाग्य मनुष्य
डाकिनी वृत्ति के संदेह में जलाकर भस्म कर दिये गये. बम्बर्ग में एक
पादरी ने ६०० मनुष्यों को--तथा बुट्ज-~बर्ग के एक धर्माधिकारी ने केवल एक
वर्ष के भीतर ही ९०० लोगों को जलाकर भस्म कर दिया था.
फ्रांस देश में वहाँ की अनेक प्रतिनिधि सभाओं ने भी इस अपराध के दमन करने
के लिए क़ानून बनाये और उसके परिणामस्वरूप वहाँ रक्त की नदियाँ बहीं.
धर्म विचारक सभा के केन्द्र स्थान टलज में भूत प्रयोग करने के कारण एक
सपाटे में ४०० मनुष्यों की जानें ली गई और डुए में एक वर्ष के भीतर ५०
मनुष्य यमलोक भेज दिये गये. रेमे नामक नेन्सी का एक न्यायाधीश गर्व से
फूलकर कह रहा था-"मैंने १६ वर्ष के भीतर ८००० डाकिनों के प्राण लिये हैं!
एक प्राचीन लेखक का मत है कि पेरिस में कुछ ही महीनों के भीतर जो हत्याएँ
हुई थीं वे असंख्य थीं. जो लोग स्पेन में भागकर गये उनको वहाँ की
धर्म-निरीक्षक सभा ने पकड़कर जलवा डाला. यह जुल्म सम्पूर्ण देश में यहाँ
तक कि छोटे-छोटे गाँवों तक में पहुँच गया. टार्की मेडा ने प्रोटेस्टेण्ट
आदि मत को निर्मूल करने में जैसा उत्साह दिखलाया. उसी प्रकार पिशाच
विद्या और डाकिनों के निर्मूल करने में भी उसने दृढ़ता से काम लिया था.
उसने इस अपराध की भीषणता पर एक ग्रन्थ लिखा था. संवत् सोलहवीं और
सत्रहवीं सदी के अधिकांश भागों में फ्लाडर्स में तांत्रिको पर भीषण
अत्याचार होता रहा. अपराधियों को खोज निकालने में भीषण सजाएँ उपयोग में लायी जाती थीं. इटली के कोमो प्रान्त में अधिकारियों
का अत्याचार यहाँ तक बढ़ा कि अन्त में बलवा उठ खड़ा हुआ. स्विट्ज़रलैंड
और सेवाय के देहातों में भी यही हुआ. उस समय जिनेवा में धर्माध्यक्ष
(पोर) का राज्य था. कहा जाता है कि उसने तीन महीने में ५०० डाकिनों को
जलती हुई अग्नि में डाल दिया; इसी प्रकार रेवन्सबर्ग में ४८ और सेवाय के
छोटे ग्राम बेलरी में ८० वध हुए. सन् १९७० ई. में ७० मनुष्य अपराधी
ठहराये गये, जिनमें से अधिकांश जीवित जला दिये गये. यूरोप में प्राय:
प्रत्येक देश में कई शताब्दियों तक जो भीषम अत्याचार--दारुण जुल्म पूरे
जोश के साथ फैला रहा, उसका यह एक संक्षेप दिग्दर्शन मात्र है. उक्त
अपराधों की सत्यता और उसके अस्तित्व को सिद्ध करने के लिए रोम की पोप
मंडली सदैव अपनी पूर्णता का उपयोग करके सिंह-घोष करती थी. वह उसके दामन
के लिए भरसक प्रयत्न किया करता. वह अपने प्रत्येक साधन द्वारा लोगों को
यह प्रकट किया करती थी कि डाकिनों को बचाना या उन्हें किसी प्रकार का
प्रश्रय देना घोर पाप है. इस प्रकार हज़ारों निरपराध लोगों के प्राण लेने
का सारा उत्तरदायित्व इन्हीं निष्ठुर ह्रदय पोपों के सिर पर है.
सन् १४८४ ई. में आठवें इनोसेण्ट नामक एक निर्दय पोर ने एक सूचना निकालकर
इस हत्याकाण्ड को पहले से भी अधिक उत्तेजन दिया था. उसने इस विषय पर एक
प्रमाण ग्रन्थ लिखने वाले तथा प्रतिवर्ष सैकड़ों मनुष्यों के प्रमाण
लेनेवाले स्पेञ्जर नामक व्यक्ति को धर्माधिकारी के पद पर नियुक्त किया.
इसके बाद छठें अलेकज़ेण्डर ने पोप के सिंहासन पर बैठकर पूर्वोक्त
आज्ञापत्र के समर्थन में एक और नई आज्ञा निकाली, और सन् १५०४ ई. में
द्वितीय जूलियस, सन् १५२१ ई. में दसवें लियो, तथा सन् १५२३ ई. में छठें
एड्रियान ने पूर्वाक्त आज्ञा-पत्रों का पालन अधिक दृढ़ता के साथ करने के
आदेश जारी किये. प्रान्त की अनेक सभाएँ तंत्रविद्या का अस्तित्व बतलाकर
उसमें भाग लेनेवालों को बहिष्कृत करती थीं. धर्म संस्थाओं ने अनेक
ग्रन्थों में भूत भगाने के मन्त्र लिखे थे. सारांश यह कि डाकिनों के जला
देने के लिए जो-जो मन्त्र लिखे जाते थे, उनके दमन के लिए जिन-जिन उपायों
का अवलम्बन किया जाता था, और डाकिनों के संबंध में जो शिक्षा दी जाती
थी--उन सबमें धर्माधिकारी पादरियों का मुख्य हाथ रहता था. एक ओर तो
धर्म-विचारक-सभाओं या धर्म-गुरुओं के न्यायालयों से ह ज़ारों मनुष्यों को
मृत्यु-दण्ड मिलता था; और दूसरी ओर अगणित धर्माचार्य (पादरी) अपराधियों
की संख्या बढ़ाने में अपनी सारी शक्ति वयय किया करते थे.
चौदहवीं शताब्दी में दक्षिण फ्रांस में आठवें वानीफेस नामक पोप ने भयंकर
खून-खराबी मचा रक्खी थी--इसका कारण यह था कि इस प्रान्त में कई जाति के
लोग थे और उनमें धार्मिक विचारों में अधिक स्वतंत्रता दिखाई देती थी. इस
कारण वहाँ पादरियों की मदान्धता को कम अवकाश था. भला ऐसी स्थिति में पोप
कब सहन कर सकता था? उसने ट्रलूझ के हाकिम को बहिष्कृत कर दिया. इसी समय
दुर्भाग्य से एक नागरिक ने पोप के एक अधिकारी को मार डाला. इस कारण पोप
के क्रोध का ठिकाना न रहा. उसने सभी राजाओं को आदेश दिया कि इस दुष्ट
प्रजा को कुचल डालो. उसकी आज्ञानुसार करीब ५० हजार क्रूर योद्धा इस
सुन्दर भूमि पर चढ़ आये और १० वर्षों तक निर्दयता के साथ नागरिकों का नाश
करते रहे. इन लोगों ने एक शहर ही में २० हजार लोगों को क़त्ल कर डाला.
स्त्री तथा बच्चों को भी जीता नहीं छोड़ा. दस वर्षों तक निरंतर होनेवाली
आल्वीजेन्सिस के इस क़त्ले-आम में कितना मनुष्यों का संहार हुआ, यह कहना
कठिन है. वे अभागे इस तरह निर्मूल कर दिये गये कि अब उनकी जाति तथा धर्म
का पता लगाना भी असम्भव है.
फ्रांस का राजा नवम चार्ल्स बहुत कमज़ोर था. इस कारण वह कभी कैथोलिकों के
हाथ में और कभी प्रोटेस्टेण्टों की सत्ता में रहा करता था. जब उसकी माँ
केथोराइन ने देखा कि प्रोटेस्टेण्टों की सत्ता दिन-दिन बढ़ती जा रही है,
तब उसने प्रोटेस्टेण्टों को फँसाने के लिए नवार के हेनरी को अपनी लड़की
देनी स्वीकार करके विवाह के बहाने उनको पेरिस बुलाया और सन् १५७२ ई. के
अगस्त महीनें की २४वीं तारीख़ को मध्य रात्रि के समय उन सब बारातियों को
राज-सेना द्वारा क़तल करवा डाला.
उस रविवार की काल-रात्रि का दृश्य ऐसी भयंकर था कि कई शताब्दियों तक सारे
यूरोप में फिर कहीं ऐसा ह्रदय-विदारक दृश्य दृष्टि-~गोचर नहीं हुआ.
मध्यरात्रि के गंभीर और भयंकर अंधकार के समय सारे शहर में भयंकर आवाज़ें
सुनाई देने लगीं. खूनी लोग हाथ में मसालें और ख़ंजर लिये हुए अपनी
पैशाचिक लीला करने लगे. बालक, युवा, वृद्ध, स्त्री, पुरुष जो भी उनके
सामने पड़ा, उन्होंने किसी को भी जीता न छोड़ा. सारी रात बन्दूकों की
आवाज़ें, ह्रदय-वेधी चीख़ और तलवारों तथा ख़ंजरों की खड़खड़ाहट के
अतिरिक्त कुछ सुनाई नहीं देता था. जिस समय पेरिस में सूर्योदय हुआ, उस
समय सारा शहर मुर्दों से भर गया था. उस रात्रि में कम-से-कम ५० हज़ार
प्रोटेस्टेण्ट मारे गये. इस हत्या-काण्ड की हवा अन्य प्रान्तों में
पहुँची और वहाँ भी मार-काट शुरू हो गई. जो मनुष्य इस दुष्ट समाचार को
लेकर पोप के पास गया, उसे पोप ने एक हज़ार क्राउन का पारितोषिक दिया. और
इस घटना से उसने ईश्वर को धन्यवाद दिया, परन्तु जिनेवा, इंगलैण्ड, और
जर्मनी में फ्रेंच दरबार के दुष्ट कृत्य से हाहाकार मच गया.
हालैण्ड के नवीन जोश को कुचल डालने के लिए स्पेन के राजा दूसरे फिलिप ने
आल्वा नामक एक क्रूर सरदार को नियुक्त किया था. उसने एक मन्त्रि-सभा
स्थापित की थी जो आगे `रुधिर-सभा' के नाम से प्रख्यात हुई. इस सभा द्वारा
अगणित निर्दोष मनुष्यों का रक्त बहाया गया. जिन लोगों की प्रवृत्ति
सुधारों की ओर नहीं थी; परन्तु जो सुधारकों के प्रति होने वाले दारुण
जुल्मों के कारण उनके प्रति कुछ दया दरशाते थे--वे भी पाखण्डी गिने जाते
और कई अवसरों पर ऐसे लोगों का जीवन संकट में पड़ जाता था. हालैण्ड से
विदा होते समय आल्वा ने अपनी बहादुरी दिखलाते हुए कहा था--"मैंने अपने
शासन काल में १८०० मनुष्यों को फाँसी पर लटकाया है."
सन् १६३१ ई. में जर्मनी के राजा फर्डिनेंड ने अपने एक सरदार को, जिसका
नाम टिली ताष प्रोटेस्टण्टों की सेना के विरुद्ध लड़ने को भेजा था.
रास्ते में उसने मागडीबर्ग नामक शहर लूट लिया और चार दिन तक कत्लेआम जारी
रखकर उस अभागे नगर के ३० हज़ार मनुष्यों को मरवा डाला. कहते हैं, इन
अभागों में स्त्री तथा बच्चों की संख्या अधिक थी. इस प्रकार काफी समय तक
यूरोप के प्राय: सभी देशों में डायनों और जादूगरों के साथ-साथ नवीन
मतवादियों को निर्मूल करने के लिए अनेक युद्ध हुए और उनमें अगणित निरपराध
लोगों का बध हुआ. रोमन-~कैथोलिक और प्रोटेस्टेण्ट (नवीन मतवादी) परस्पर
विरोधी और कट्टर शत्रु होने पर भी-डाकिनों के विषय में एकमत थे. लूथर जो
उस समय एक बड़ा भारी सुधारक था, उसका डाकिनी वृत्ति पर विश्वास था. वह
कहता था--`मुझे इन डायनों (विच लोगों) पर तनिक भी दया नहीं है, मैं इन
सबको जलाकर भस्म कर देना चाहता हूँ. ग्रहण, बिजली की कड़क और महामारी
प्रभृति इन सभी में उसे पिशाच की स्पष्ट छाया दिखाई देती थी. इस महान्
सुधारक में एक बड़ा गुण था कि वह बच्चों से बहुत प्यार किया करता था;
परन्तु एक बार जब उसे एक भूताविष्ट बालक से पाला पड़ा तब उसने अपने
साथियों को यही आदेश दिया कि तुम इस बच्चे को शीघ्र ही नदी में डुबा दो,
जिससे तुम्हारा घर शैतान के अस्तित्व से मुक्त हो जाय. उसके मस्तिष्क में
ऐसे ही विचारों का साम्राज्य था--इसी कारण सुधारक होने पर भी डाकिनों को
पकड़-पकड़कर जला देने का उपदेश दिया करता था.
ईसाई आचार्यों के हाथ में राजसत्ता आते ही उन्होंने अपने पूर्व उपदेशित
सहिष्णुता के सूत्रों को बिलकुल भुला दिया. यहीं नहीं, उन्होंने
पाखण्डियों और गुप्त जादू के दमन के लिए क़ानून भी बनाये.
प्रोटेस्टेन्टों को प्राचीन मत वाले पाखंडी कहा करते थे. कॉन्स्टेंटाइन
बादशाह ने ईसाई धर्म ग्रहण करते ही ऐसी आज्ञा प्रचारित की थी कि जो
जादूगर किसी गृहस्थ के घर जादू संबंधी क्रियाएँ करते पकड़ा जायेगा वह
जलती हुई अग्नि में जीते-जी जला दिया जायेगा तथा उस गृहस्थ की समस्त
जायदाद ज़ब्त कर ली जायेगी. वह अपराधियों का पता लगाने वालों को खूब
पुरस्कार देता था. इस बादशाह को अधिक जुल्म करना पसन्द न था; इस कारण
उसके समय में इस क़ानून का व्यवहार बहुत नरमी के साथ हुआ; किन्तु उसके
पुत्र कौन्स्टेनियस ने बहुत सख्ती से काम लिया. उसके समय में ज्योतिषियों
की गणना भी इसी श्रेणी में की जाती थी. स्पेन में जब-जब राज-कुटुम्ब में
विवाह होता था तब-तब अतिथियों को प्रसन्न करने के लिए नास्तिकों को अग्नि
में जलाकर तमाशा दिखलाया जाता था. रोम में पकड़े जानेवाले जादूगर या
मन्त्रशास्त्री जंगली हिंसक जानवरों के सामने फेंक दिये जाते थे तथा
अन्य प्रान्तों में पकड़े जानेवाले अपराधी शूली पर लटकाये जाते थे. इसके
अतिरिक्त जो दराग्राही अपना अपराध अस्वीकार करने का हठ करते थे, उनके
शरीर का मांस लोहे के नुकीले खीलों द्वारा नुचवा लिया जाता था. कहा जाता
है, उस समय `तत्त्वज्ञानी' इतना नाम ही किसी व्यक्ति के देश से निकाल
देने के लिए पर्याप्त था. मृत्यु-दण्ड या फाँसी की आज्ञा तो ज़रा-ज़रा से
अपराधों पर होती थी. एक बार एक विद्वान पुरुष ने अपनी स्त्री के निजी
पत्र में लिखा--`कि तू दरवाज़े की कमानी पर मुकुट (तोरण) बनाने में कभी
भूल मत करना!' बस इसी कारण उसे फाँसी दे दी गई. एक बुढ़िया जो ज्वर से
पीड़ित थी उसने ज्वर की वेदना शान्त करने के लिये एक जादू-भरा गीत गाया.
इसलिए उसे जान से हाथ धोना पड़ा. एक युवक उच्च स्वर से कुछ आलाप करता हुआ
घूम-घूमकर एक बार अपना शरीर और एक बार संगमरमर के खम्भे को स्पर्श करता
था. वह क्रिया भी जादू समझी गई और वह इसके कारण शूली पर लटका दिया गया.
जादू को निर्मूल करने के लिए धर्म-~गुरुओं और ईसाई बादशाहों ने बहुत
प्रयत्न किया. उस समय रोम में जितनी क्रूरता थी उस सबको उपयोग में लाकर
जितने कड़े-से-कड़े कानून बनाये गये --वे जादू को निर्मूल करने में
असमर्थ सिद्ध हुए. जन-~साधारण की मूर्खता और भोलापन ही इस वहम का मूल
कारण था. कारण दूर हुए बिना कार्य का विनाश होना कब संभव है?
अक्सर पादरीगण भोली जनता पर यह प्रकट किया करते थे कि अमुक घटना हमारी
अप्रसन्नता के कारण हुई है. ऐसी बातें फैलाकर लोगों से रुपया-पैसा ठगने
में रोम के प्राचीन धर्म-गुरु बहुत सिद्धहस्त थे. वे मध्य-~युग की
प्रत्येक आसाधारण घटना से लाभ उठाते थे. आठवीं शताब्दी में फ्रांस में
भारी अकाल पड़ा था.
