<ळिटेरटुरे><णोवेल्><शुर्टि आबिड्><असक्सज्ज><१९८१><आन्कुर् फ्रकस्हन्><णेत् ढेल्हि><५०-५६><२०३०><शुर्टि आ.,असक्सज्ज,णौ><घिरिस्ह् णट्ह् झ्ह>

+हम सबको पुलिस स्टेशन के एक रूम मे ठूंस दिया गया. रूम बहुत सकरा नही था, इतना
बड़ा भी नहीं था कि कमरा कहा जा सके. इस रूम में दो खिड़कियां थी, जो बाहर के
कपांउंड मे खुलती थी. भीतर दीवारो के साथ लगे एक लम्बे स्टैण्ड पर, एक कतार में
राइफलें सजी थीं.
दो लड़कियां खिड़की के पास खड़ी हो गई थीं. और दोनो में, पान की पिचकारी कौन
ज्यादा दूर फेंक सकती है, इसकी प्रतियोगिता हो रही थी बाकी लड़कियां रूम में बिछ
गई थी. कोई पान चबा रही थी तो कोई गप्पे हाँक रही थीं.
सब कुछ में हैरत से देख रही थी. थोड़ी देर बाद, मैं कोने में बैठ गई. भविष्य की
चिंताओं ने मुझे घेर लिया. क्या मुझे जेल हो जाएगी ? मुझे रिमांड होम में भेज
दिया जाएगा? यदि वास्तव मे ऐसा हो गया तो मैं और मेरे सुनहरे सपने मिट्टी मे
मिल जाएगें !
लगभग घंटे भर कि प्रतीक्षा के बाद हमारे रूम का दरवाजा खुला और पुलिस इंस्पेक्टर
के साथ एक प्रभावशाली महिला दरवाजे के बीच दिखाई दी. इस महिला के होंठों के बीच
किंग साइज सिगरेट थी. मैंने बारीकी से देखा, मुझे उसकी चमड़ी यहूदी लड़कियों
जैसी गौरी लगी. उसने काली साड़ी से मैंच करता हुआ ब्लाउज पहन रखा था. उसकी उम्र
साठ के आस-पास होगी, फिर भी वह पचास के लगभग लगती थी. सिर के आधे बाल सफ़ेद
हो गये थे.
किंग साइज सिगरेट का गहरा कश लेकर उसने धुंए का छल्ला फेंका और एक उड़ती नजर
सब लड़कियों पर डाली, मानो वह हमारे दर्शन करने आई थी ! उसने हम पर दूसरी नजर
नहीं डाली. इंस्पेक्टर के साथ वह चुपचाप वापस चली गई.
खुले दरवाजे के पास आकर मैंने बाहर झांका, तो वह महिला इंस्पेक्टर के सामने वाली
वाली कुर्सी पर बैठी थी. बीच मे टेबल थी. इंस्पेक्टर अपनी कुर्सी पर बैठ गया
था. उनसे थोड़ी दूरी पर सात-आठ घरवालियां सिर झुकाकर चुपचाप खड़ी थी. इनमें
मेरी घरवाली क्यो नही थी ?
धीरे-धीरे मेरी समझ मे आने लगा. काली साड़ी वाली महिला की ऊंची पहुंच होनी
चाहिए. ये घरवालियां अपनी-अपनी लड़कियों को छुड़ाने के लिए उसे अपने साथ लायी
होंगी. निश्चय ही यह महिला अपनी पहुँच का प्रयोग कर लड़कियो को छुड़ा लेगी !
लेकिन मेरा क्या होगा ?
इस भीड़ में मेरी घरवाली नहीं थी. शायद वह मुझसे बदला लेना चाहती थी. इस तरह
मुझे पुलिस के फंदे में फंसाकर, मुझसे बदला लिया हो, तो आश्चर्य नही !
काली साड़ी वाली महिला और इंस्पेक्टर के बीच क्या बातें हुई, यह मैं नही जानती.
वह अपनी कुर्सी से उठी और उसके साथ इंस्पेक्टर भी खड़ा हो गया. यही
नही, उसके साथ नजाकत से हाथ भी मिलाया .
काली साड़ी वाली महिला ने घरवालियों के सामने देखा. तुरंत सभी घरवालियां उसका
इशारा समझ कर, हमारे रूम में दौड़ आयी. थोड़ी ही देर में वे अपने-अपने अड्डे की
लड़कियों को लेकर पुलिस स्टेशन के बाहर चली भी गई.
सबके बाद, काली साड़ी वाली महिला बाहर जाने के लिए आगे बढ़ी और उसकी नजर मुझ पर
पड़ी. लावारिस लाश की तरह रूम में मैं अकेली थी उसे भी आश्चर्य हुआ. धीरे-धीरे
वह मेरे सामने आयी और एकटक मेरे चेहरे को देखती हुई खड़ी रह गई. उसकी नाजुक
अंगुलियों के बीच फंसी हुई किंग साईज सिगरेट लगभग समाप्त हो गई थी.
'तुझे छुड़ाने कोई भी नही आया ?'
मैंने इशारे से ना कहा.
'कहां की है ?'
'दुसरी गली के तीसरे पिंजरे की.'
'वह तो सखुबाई का पिंजरा है !'
उसकी दो अंगुलियों के बीच आंच लगी हो, इस तरह उसने सिगरेट का टुकड़ा नीचे
फेंककर सेंडल के नीचे दबा दिया. पलभर कुछ विचार किया. मैं आंखे झुकाकर उसके
सामने ही खड़ी थी. आखिर किसी निर्णय पर पहुंचकर वह मुझे अपने साथ लेकर बाहर
निकल गई.
मेरे आश्चर्य का पार न रहा. आनंद की भी कोई सीमा नही थी. किसी फांसी के कैदी को
क्षमा दान मिलने से भी ज्यादा प्रसन्नता इस समय मुझे हो रही थी. मेरा सारा शरीर
खुशी से थरथरा रहा था.
पुलिस स्टेशन के बाहर एक एम्बेसेडर कार खड़ी थी. वह महिला ड्राईवर की सीट पर
बैठ गई. मैं अभी बाहर खड़ी थी. मेरी और देखकर उसने सिर्फ़ अंगुली से इशारा
किया. कुछ सकुचाती हुई, कुछ विचारती हुई मैं उसके बगलवाली सीट पर बैठ गई.
उसने अपनी कार स्टार्ट की और कमाटीपुरा की और दौड़ा दी.
'क्या नाम है तेरा?'
मैने अपना नाम बताया.
मुझे उसका नाम जानने की इच्छा हुई. पूछने की हिम्मत न कर सकी. मैं नहीं जानती
थी कि मेरे पास बैठी हुई महिला कौन है ? क्या है ? मुझे कहां ले जा रही है ?
मेरे लिए तो इतना ही काफी था कि वह मेरी शुभचिंतक है. और मुझे हताशा के गर्त
से उठाकर नये जीवन की दिशा में ले जा रही है.
सुखला जी स्ट्रीट मे कार मोड़कर उसने पूछा, 'तेरे पिंजरे में छोड़ दूं ?'
मैं चौंक उठी.
अब तक मैंने यह निश्चय नही किया था कि मुझे कहा जाना है ! सखुबाई के पिंजरे
में वापस जाने का कोई अर्थ नही था. मैं चुप रही !
'नही जाना ?'
मैंने ना कहा.
'मेरे यहां रहेगी ?'
मैने उसके चेहरे को देखा.
उसकी आंखे सामने के पारदर्शक कांच को भेदकर सड़क पर फैली हुई थी. वाहनो और
मानवों के बीच से रास्ता बनाकर कार धीमी गती से आगे बढ रही थी.
पहली बार मैने पूछा, 'आपके यहां मुझे क्या करना होगा ?
वह सहज हंसी और बताया, 'वही जो तू अपने पिंजरे में करती थी.'
'अब तक मैं आपका नाम नही जान सकी.'
उसने अपना नाम बताया.
गंगुबाई ! काली साड़ी वाली महिला का नाम यही था. रहमत खान लाला तथा बाबुगेनू
कमाटीपुरा की बदनाम गलियों के दादा थे, तो गंगुबाई इन दोनों दादाओं की भी
'दादी' थी ! ये दोनो दादा,जहां भी, जब भी, सामने मिल जाते, गंगूबाई को सलाम
करना नही भूलते थे. इतना ही नही, इस सेक्शन में आने वाला नया पुलिस अफ़सर भी
उसके सामने झुककर चलता था. वह पुलिस स्टेशन में प्रवेश करती और आई.जी.पी.
पधारे हों, इस तरह बड़े-बड़े अफ़सर भी उसे देखकर अपनी कुर्सी से खड़े हो जाते!
गंगुबाई का अड्डा कमाटीपुरा की सातवीं गली में था. इस अड्डे को पिंजरा नही कहा
जा सकता, क्योंकि इसमे पिंजरे का वातारण नही था. बरामदे में सलाखों वाला
दरवाजा नही था. यह अड्डा नंबर वाले एयरकंडिशंड फ्लैट जैसा भी नही था. नंबर वाले
अड्डो का वातावरण साफ़-सुथरा होता है वहां सोफे होते हैं. तिपाई होती है.
चमकीले रंगों से दीवारें जगमगाती रहती है.
गंगूबाई का अड्डा एक विशाल गोदाम था, जिसमें ठूंस-ठूंसकर लड़कियां भरी हुई थी.
उसमें लगभग डेढ़ सौ लड़कियां होंगी. मकान दो मंजिला था. ग्राउंडफ्लोर का
हिस्सा तो वास्तव में गोदाम जैसा था. ऊपर के हिस्से में कमरे थे . इन कमरो के
बींच गंगुबाई का सेल्फ-कंटेंड फ्लैट जैसे दो रूप अलग थे. एक रूम की बालकनी बाहर
की और खुलती थी. दूसरे रूम के साथ के साथ बाथरूम और संडास जुड़े हुए थे.
गंगुबाई अकेली यहां रहती थी.
यहां आने पर न मुझे खुशी हुई,न दुःख. वास्तव में यह जगह मेरी कल्पना के अनुरूप
भी नही थी. बल्कि यहां गोदाम में होने से मेरी आइडेंटी खो गई. डेढ़ सौ
लड़कियों के बीच एक मैं भी थी. भेड़-बकरियों की भीड़ मे एक भेड़ ज्यादा हो या
कम, इससे कोई फर्क नही पड़ता ! फिर भी मेरे निजी जीवन में थोड़ा-सा फर्क जरूर
पड़ा.
यहां मुझे खाने की चिंता नहीं थी. ग्राहक मेरे पास आए या न आए; कमाई हो या न
हो, गंगुबाई की ओर से हरेक लड़की को दो जून खाना और सुबह का नाश्ता मिल जाता
था. यहां एक रसोइए का इंतजाम भी था, जो सब लड़कियों के लिए खाना बनाता था.
हालांकि उसका खर्च हमारी कमाई में से काट लिया जाता था. महीने के अंत में
हमारी आमदनी का एक हिस्सा यानी कि चालीस प्रतिशत वह ले लेती. और हमें भी महीने
के अंत में ही,बाकि का साठ प्रतिशत मिलता था !
एक तरह देखा जाए, तो यहां का कारोबार सुव्यवस्थित था. इस काम के लिए गंगुबाई
ने एक मैनेजर भी रखी थी, जो बही खाते मे हरेक लड़की का खाता रखती थी. इसमें
जमा-उधार का एक खाता और खुला, यह मेरा था !
यहां मेरे दिन कैंचुए की तरह रेंगते हुए बीत रहे थे. इस तरह के वातावरण के लिए
मैं बनी नही थी, मेरा मन बार-बार कहता था. मैं लाचार थी. मेरे सामने कोई दूसरा
मार्ग नही था. कोइ दिशा नही थी. हालांकि मेरी कामना नंबर वाले एयरकंडिशंड
बंगलों पर केंद्रित थी. किसी भी कीमत पर मुझे इस गोदाम से निकलना था. लेकिन
निकलने से पहले एयरकंडिशंड बंगले में जगह बनाना भी जरूरी था.
ग्राहकों की प्रतीक्षा में, मै अपने अड्डे मे बैठी थी. बढती रात के साथ,
ग्राहको की भीड़ भी बढती जा रही थी. ग्राहक अंदर आकर अपनी मनपसंद लड़की चुनकर
छोटी-छोटी केबिनो में घुस जाते थे. केबिन खाली नही होने पर केबिन का दरवाजा
खुलने की प्रतिक्षा में वे अपनी चुनी हुई लड़की को गोद में बिठाकर दो घड़ी दिल
बहला लेते थे. अब तक किसी ग्राहक ने मुझे चुना नही था. यहा आने के बाद मैं खुद
लापरवाह हो गई थी. क्योकिं यहां मेरे राशन-पानी की चिंता मिट गई थी !
रात को बारह बजे तक, आज एक भी ग्राहक मेरे पास नही फटका, लेकिन सत्तार जरूर
दिखाई दिया. मेरा चेहरा एकाएक खिल उठा.
'क्यो, सत्तार.' उसे अपनी बगल मे बिठाते हुए मैंने व्यंग्य में कहा,
अभी तो मसें भी नही भीगी और...'
वह शरमा गया. सत्तार की उम्र पंद्रह पारकर सोलहवें में पहुंच चुकी थी. उसका
चेहरा लंबा,गोल और आकर्षक था. वह सफ़ेद गंजी के नीचे चाकलेटी रंग की 'चेक'
लुंगी पहने हुए था. कमर पर चमड़े का मोटा बैल्ट पैसा रखने का इंतजाम भी इसी मे
था. मेरे ख्याल से अभी उसने अंडरवियर पहनना शुरू नही किया था.
'सखुबाई के क्या हाल हैं ?'
'मजे कर रही है.' आंखे ऊंची कर उसने उत्तर दिया.
जब से मैं यहां सातवीं गली में आयी थी,बाहर नही निकली. सच कहू, तो कहीं जाने
की इच्छा ही नही होती थी. नही तो मेरा पुराना पिंजरा यहां से दस मिनट दूर था.
पैदल जाकर भी मैं अपनी सहेली निर्मला से मिल सकती थी !
'और क्या खबर है ?'
'भजनलाल गैस पर है.'
'अभी मरा नही है ?'
'मरेगा तो बाबुगेनू, रहमतखान लाला से बदला लिए बिना नही रहेगा.'
'क्यों ? क्यों ? मुझे उत्सुकता हुई.
'भजनलाल बाबुगेनू का आदमी है .' सत्तार ने स्पष्ट किया.और रहमतखान के लड़के
दाउद खान ने उसके पेट में चाकू भोंका था. 'वैसे भी तनातनी चल रही है. आजकल में
हमारे होटल पर हमला होना चाहिए !...
अचानक कुछ याद आने पर उसने बेल्ट में से मुड़ा हुआ एक लिफाफा निकालकर मेरे
सामने रख दिया.
'क्या है ?' मैंने पूछा.
'सखुबाई के पते पर तेरे नाम यह चिट्ठी आयी थी.' उसने बताया. लिफाफा देखते ही
मैं समझ गई, पत्र सतारा से आया था. मेरी मम्मी का था. जल्दी से लिफाफा
खोलकर,मैंने पत्र निकाला और एक सांस में पढ़ गई. पत्र पूरा होने पर मुझे राहत
मिली. खुशी भी हुई.
मम्मी थोड़े दिनो के लिए बंबई आ रही है. मेरे मनीआर्डर बराबर मिलते रहते थे.
इसके अलावा उसने कुछ लिखा था, तो सिर्फ इतना कि उसकी सेहत अब पहले जैसी नहीं
रही. अकाल के दिन बीत गए थे. लेकिन उसका असर अभी महीनो तक रहेगा.
मम्मी के पत्र ने मुझे उलझन मे डाल दिया. मेरी उलझन थी यह. मम्मी बंबई आए, तो
मुझे यही कही ठहरना पड़ेगा. और यहां इंतजाम करने से पहले गंगुबाई की इजाजत
जरूरी थी. कहीं गंगुबाई राजी नही हुई तो ? मेरी उलझन यह भी थी !
सत्तार के आगमन के बाद मानो मेरा भाग्य बदल गया हो,ऐसा मुझे लगा. एक के बाद एक
सात ग्राहक मेरे पास आए और मैंने उन सांतो को पूरी तरह तृप्त करने का भरसक
प्रयत्न किया.
जो पुरूष मुझ पर पैसा खर्च करे, उसे पूरा प्रतिफल मिलना चाहिए, यह मेरी
मान्यता है. ग्राहको की पूरी तृप्ति...यह मेरा शिलालेख है. हालांकि कमाटीपूरा
की लगभग सभी वैश्याएं लुच्ची,ढोंगी और मक्कार होती है ! कुछ तो ग्राहको को
ठगने से भी नही हिचकती ! किसी अनुभवहीन ग्राहक को वे पल भर में 'खलास ' कर
उसकी जेंबें झाड़ लेती हैं !
रात का लगभग एक हुआ होगा ! गंगूबाई से मिलने का यही समय था. दिन को तो सारे
दिन सोई रहती थी. दोपहर को बारह के बाद उसकी आंखे खुलती. अंगड़ाई लेकर
वह उठती और मूड मे आने मे उसे दो घंटे और लग जाते ! आखिर तो वह 'रांडो की
रानी, थी न !
सीढिया चढकर मैं ऊपर पहुंची. मैंने सोचा, गंगुबाई अपने रूम मे अकेली बैठी होगी
या किसी के साथ गप्पे मार रही होगी. मेरा अनुमान बिलकुल गलत निकला !
गंगूबाई के रूम के अधखुले दरवाजे मे झांकने पर मैंने देखा, जुए तथा शराब की
महफिल जमी हुई थी. बीच मे गोला कार टेबुल थी. कांउटर थे. ताश के पत्ते थे.
धुएं कै छल्ले थे. शराब के जाम थे. हंसी का तूफान था !
