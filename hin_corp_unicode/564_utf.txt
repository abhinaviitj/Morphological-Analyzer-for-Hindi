<ळिटेरटुरे><ःउमोउर्><फट्हक्,अल्क><ःओन ःइट् ळिस्ट्><१९९२><श्.ख्.फुब्लिस्हेर्स्><णेत् ढेल्हि><४२-४९><२००८><फट्हक्, आ-ःओन ःइट् ळिस्ट्-ःउ-औ>

+ संसार परिवर्तनशील. क्षण-क्षण रंग बदलता है रूप भी. यह जो बदलाव है सो कुछ
अस्थाई किस्म के होते हैं. जैसी ऋतु देखी, वैसे हो गए. परिवर्तन तब तक रहा जब
तक परिवर्तन का कारण रहा, प्रेरणा रही. कारण हटा और वह अपनी मूल स्थिति को
प्राप्त हुए. जन्तुओं में ऐसी फितरत गिर-~गिट को मिली है, इन्सानों में
निन्यान्वे प्रतिशत को. इन्सानों का गणित और प्राचीन कवियों की कविता दोनों
में पाठान्तर की संभावना रहती है. आप समझें कि प्रतिशत निन्यान्वें के अलावा
और कुछ है तो आप वही पढ़ें. रूचे सो पचै. तो प्रतिशत चाहे जो हो आदमी में
उसकी उपस्थिति से इन्कार नहीं किया जा सकता.
ऐसे परिवर्तन जो हुए और होकर अनहुए भी हो सकें, अस्थाई परिवर्तन है. भौतिक पानी
को ताप मिला, भाप हुआ. ताप निकला, वह ठण्डा हुआ बर्फ बना. कुर्सी पर था आदरणीय
रहा, हटा तो पहचाना न गया. कुर्सी का ताप बहुत, ताव बहुत, आँच बहुत. इसको लिखा,
लोगों ने बहुत पढ़ा बहुत. पर असर रहा तब भी बहुत. बहुत कहने से बात घिस जाती
है. खत्म नहीं होती. आदमी की जात ही अस्थायी पानी का सा बुलबुला. इसमें जो
कहने लायक बात है वह इन्सान की कैमिस्ट्री का बदल जाना है. कहने को उसकी
कम्पोजीशन वही है जो डाक्टर बताते हैं पर उसमें बहुत से रासायनिक परि-~वर्तन आए
हैं. पहले एक कारण होता था. उसक एक नपी-तुली, सोची-~समझी प्रतिक्रिया होती थी.
अब समीकरण बदल रहे हैं और बदलते हुए दिखाई भी दे रहे हैँ.
बहुत पुरानी बात नहीं कि किसी के पाँव पर पाँव लग जाने पर पांव छूने का चलन था.
पाँव छूना गँवारपन हुआ. विकल्प 'सॉरी' हुआ. अब इन्सान में जो कैमीकल परिवर्तन
आए हैं. उसकी छटा देखिए. जिसका पाँव दबा है वह कहता है-'प्लीज पाँव हटा लीजिए'
वह वीर जिसने चरण को धरा समझकर दबोचा है. केवल भँवों के संचालन से पूरी हेकड़ी
से वे शब्द प्रश्न पूछता है-'क्या है !' जिसका पाँव दबा है, वह दर्द से
बिलबिलाता है : "पैर हटाइए" दर्द के प्रताप से प्लीज है जो वह कहीं दूर जा पड़ा
है. वह पैर नहीं हटाता. प्रतिप्रश्न करता है. अब साबित करने की जिम्मेदारी उसकी
है कि पाँव वाकई दबा है और उसी के पाँव के नीचे दबा है. कत्ल साबित नहीं होते
यह तो पाँव का सिर्फ दबना है. साबित नहीं कर पाता. डी.टी.सी. की बस में सवार
पाँवों में कौन-सा किसका है यह पता करना हँसी-ठट्ठा है क्या ? अगर यह पाँव
उसका नहीं है जिससे कहा जा रहा है तो जिसका है वह सुन ले और अपना पाँव हटा
ले. जमाना डाइरेक्ट एक्शन का है. उतना ही है कहना और सुनना जिससे सीधा वास्ता
है.
जिससे सीधा वास्ता है उसने उससे पूछा है कि काम क्यों न हुआ. चेहरे पर
शर्मिन्दगी की कोई रेखा नहीं उभरती. क्षमा याचना के शब्द अधरों का परस नहीं कर
पाते बल्कि मुस्कान में पूरी बत्तीसी दिखा कर कुछ अँगड़ाई-~नुमा चीज लेते हुए
वह क्या वचन उचारती हैं-अभी तो हो ही नहीं सकता. कल ही लौटी हूँ मेरा सारा
घर मैस हो रहा है. दो दिन उसको ठीक करने में लगेंगे. दैन आई विल सिट...भली
मानस काम दफ्तर का है घर की व्यवस्था से क्या लेना-देना है. काम जब से दिया
गया था तब से आज तक न कर पाने पर कोई क्षमा-याचना की जगह भविष्य की
मजबूरियाँ बता कर अगले एक सप्ताह का रास्ता और साफ है ! (काम हुआ नहीं, हो
नहीं रहा और अभी होगा नहीं. इस सारी स्थिति पर ग्लानि से वाणी साथ नहीं
छोड़ती, नैनों से नीर के धारें नहीं बहनें बल्कि खिलखिलाहट की एक नदी बेशरमी
से पसर जाती है.)
आँसू और मुस्कान, लाज और क्रोध सब इन्सानी लहू की रासायनिक क्रियाओं के परिणाम
होते हैं. जिन बातों पर रोना आना चाहिए उन पर जब हँसी आने लगे तो कारण जो है
सो तलाश किया जाना चाहिए. जैसे देश की आबोहवा बदल रही है और मौसम विभाग के
पास उसका कोई जायज़ विश्लेषण नहीं है, इसलिए सारे अनुमान हैं कि गलत होते रहते
हैं ! वह जो अफसर है काम न होने के इस कारण पर क्रोधित नहीं होता, अनुशासन का
दण्ड ले कार्य-~वाही करने नहीं दौड़ पड़ता बल्कि उसका मन पंछी इस शर से बिंध
जाता है. वह भी ही-ही-ही-ही करने लगता है.
इन्सानी कैमिस्ट्री जो बदल रही है उसका कारण एक तो लहू का भाव गिरने से सप्लाई
ज्यादा हो गई है. एक तो सप्लाई अधिक, दूसरे उसकी संरचना भी बदल रही है. उसका
ताप भी बदल गया है. उसका काम अब सिर्फ रगों में दौड़ते फिरना रह गया है. अब
उसमें उबाल और उफान नहीं आता और जब चाहे, सड़कों पर पानी की तरह फैलता है.
किसी अन्याय, अत्याचार पर आँख से नहीं टपकता. अभी चार दिन हुए जब लहू व रंग
एक हुआ करता था अब एक-सा रंगा काम नहीं आता. ग्रुप और टिशूज़ तक का पहचान
पत्र काम आता है. मुख्य मुद्दा वही है. जड़ वही है.
परिवर्तनशील संसार में विज्ञान में प्रगति होनी ही थी हो रही है. इन्सानी
कैमिस्ट्री के बदलाव पर चीजों को बदलना है बदल रही है बदलेगी.
बैठने के तरीके
जैसे व्यक्ति के हाथ की रेखाएँ, मुखाकृति अलग है, इतिहास और भूगोल एक ही जैसा
नहीं होता. बचपन और यौवन और यौवन तथा बुढ़ापा एक-सा नहीं होता वैसे ही आसन पर
व्यक्ति के विराजमान होने का ढंग अलग-अलग है. व्यक्ति की चाल जैसे उसको खुलासा
करती है ऐसे ही उसका बैठने का तरीका भी. इसलिए कभी भी हाल नहीं पूछे जाते
हालचाल पूछे जाते हैं. चाल जो है, सो हाल बताती है ! कल जो अडिग डग से धरती
को दाबे रहते थे आज चप्पलें फटकारते, ऐडी घिसते, पाँव रगड़ते डोलते हैं. कल
जिनमें लय और गति थी, आज गठिया है. आज जौ पैयाँ-पैयांॅ, पाँ-पांॅ-पैयांॅ-पैयांॅ
हैं, कल उनकी आहट से चट्टानों का दरकना, कँपकंॅपाना तय है.
तय है हर व्यक्ति के लिए आसन और इस आसन पर उनकी उपस्थिति. आसन कहाँ है,
कहाँ होगा, कितना ऊपर या नीचे होगा, उसके आसपास या ऊपर नीचे किसके और
कितने आसन होंगे यह सब समय, स्थान और व्यक्ति के हिसाब से होता है, बदलता है,
बदलता रहता है. नहीं बदलता उस आसन पर विराजमान होने का तरीका है.
आसन है सिंहासन है बैठने वाला आया और बैठ गया. वह उसका अधिकारी था जिसने खड़े
से बैठने के मध्य ठीक आधा सेकेण्ड पहले अपना संतुलन खो दिया और 'धम्म' की
ध्वनि के साथ उस पर आरूढ़ हुआ. वह अधिकारी न था पर अपने छल-बल और चतुराई
से उस आसन को झपटा था, लपका था, दबोचा था. वह जो बैठ-बैठ कर पहलू बदलता है,
वह गरीब इस बात का भरोसा नहीं कर पाता कि उसको सचमुच एक आदमी के योग्य
आसन प्राप्त हो गया है. प्राप्त हो गया है तो बरकरार रहेगा अथवा नहीं !
एक अच्छे-से आसन पर इतना स्थान है कि एक भला आदमी ठीक सतर बैठ सके पर नहीं
बैठता. वह तनिक तिरछा होकर, पैरों को फैला कर ज़मीन पर कुछ अपना कब्जा बढ़ाता
है. अपने दाँये-बांॅये स्थान खाली रखता है. इस आदमी का मकान जाकर देखा जाए,
सरकारी ज़मीन निश्चित रूप से चाहर-~दीवारी के अन्दर मिलेगी. गेट से बाहर पक्के
फ़र्श का एक टुकड़ा सड़क तक लपलपाता पड़ा होगा. चाहरदीवारी के बाहर एक लोहे की
रेलिंग तारों की बाड़, बाँसों की आड़ से एक और अहाता बना मिलेगा जिसमें बीज
गोदाम के बीज और एफ.सी.आई. की खाद, उद्यान विभाग के सरकारी पाइप से सिंचित
फुलवारी महक रहीं होगी, गोभी फूल रही होगी और मनी प्लांट की बेल छतों को छूने
की तमन्ना लिये उचक रही होगी. इस तरह बैठने वाले को ब्रिज कार्पोरेशन में आसन
मिले तो एकाध मकान कहीं गया ही नहीं, बनाने से कोई रोक ही नहीं सकता.
वह जो आसन पर सीधे बैठ नहीं सकता, दोनों हाथ सामने की मेज पर फैलाए रहता है.
लगता ऐसा है जैसे मेज को पकड़ना चाहता है. नहीं पकड़ सकता. यह पुर पाटन बस दस
महीने और फिर आनी है रिटायरमेंट की लम्बी अंधेरी रैन. पकड़ने की कोशिश है पर
चीजें पकड़ से छूटती जाती हैं. 'काउंट डाऊन' शुरू हो गया. जाने वाला जाता ही
हाथ फैला कर है. वही मुहावरा सामने है.
जिनकी मुट्ठी बन्द है और जिनका जन्म अभी आसन पर हुआ है वह प्रोबेशन पर है. अभी
आसन अपना-सा नहीं लगता. वहम से भी नाजुक यकीन लगता है. नतीज़ा क्या है कि
अटैंशन, कहीं पीठ जो है सो कुर्सी की बैक से छू न जाए. नज़र मेज़ के दूसरी ओर
बैठे व्यक्ति पर टकटकी लगाए हुए, मन, वचन और कर्म से अपने आराध्य से लौ लगाए
हुए ! आराध्य उसका पिता है, वह उसकी गोद में चढ़ा शिशु. पित कहे-कौआ, यह
बोलेगा कौवा. अधरों के घुमाव और बनावट का अनुकरण करेगा. प्रोबेशन ठहरा.
जो जीवन भर का अनुबन्ध हस्ताक्षर करके आती हैं वह नवेलियाँ भी अपने आप को
प्रोबेशनर मान गठरी बनी बैठी रहती है. भौंह की मरोड़ के संग चलने में चेतकों को
मीलों पीछे छोड़ आती है. कल इस भौंह की मरोड़ के संग नहीं चलना है, जगत को
नचाना है. फिर भी बैठना आदमी की स्थिति को दर्शाता है. आज गठरी बँधी है, कल
खुलकर बिखर जानी है. कल की मुद्रा आज दिखाई नहीं देती.
'दिखाई नहीं देता कुछ'-ऐसा भाव लिये जो बैठता है ऐसे कि वह है पर नहीं है. आसन
पर उसकी देह है. उसके प्राण किसी ऊँचे आसन की खोज़ में भटक रहे होते हैं. जो
मिला वह तुच्छ है. जिसका अधिकारी है वह आसन मिलना है. आज नहीं तो कल. यह
संजोग, यह सूत्र, यह समीकरण, यह मीटिंग, यह आदान, यह प्रदान रंग लायेंगे. अभी
तो पत्थर टकरा रहे हैं कौशल चल रहे हैं. एक पाँव पर साधना चल रही है. नैन बन्द
हैं. मछली बचकर जायेगी कहाँ ?
जिन्हें कहीं आना-जाना नहीं है, यहीं तक आना था. यहाँ से आगे जाने का मार्ग
नहीं है. यही था मुकद्दर. उनके लिए आसन की वहीं जगह और कीमत है जो बादशाह की
घोड़ी और दूजिया की जोड़ी की होती है. ऐसों की कुर्सियाँ मेज से बँधी देखी जा
सकती हैं. बाँधने को बिजली का तार, सुतली, डोरी सब उपलब्ध होता है. संग में,
यह सफ़ाई भी कि लोग कुर्सियाँ उठा ले जाते हैं और कुर्सियों की कमी जग-जाहिर
है. वे बैठने से पहले कुर्सी को डस्टर से झाड़ते हैं, हत्थों पर कपड़ा फेरते
हैं, संग में फूँक मारते हैं. वश चले तो पुचकारें. पहले कपड़ा सम्हाल कर रखते
हैं फिर कुर्सी पर बैठकर इधर-उधर देखते हैं. थोड़ा-सा उठते हैं, पुन: कुर्सी
को थोड़ा आगे खींचकर बैठते हैं. फिर आश्वस्त होते हैं कि वे कुर्सी की दोनों
बांहों में सुरक्षित हैं. इसके बाद वह आराम से सिर टिका पान तम्बाकू की डिबिया
खोल लेते हैं. प्रभु जी की क्रपा जिसने देह दी, आसन दिया देह धरने को, देह धरे
का दण्ड होता है, दण्ड से बचाव के वरदान होते हैं, मीमों होते हैं तो
रिप्रेजेंन्टेशन भी. चोंच है, चुग्गा है. जगत को चलाने वाला ईश्वर है. हम
निमित्त मात्र. वह काम देगा तो काम करने वाला भी देगा, काम करवाने वाला भी. सब
प्रभु पर छोड़ वह पाँव पर पाँव धर अपने आसन का स्पर्श सुख प्राप्त करने में
मगन हो जाते हैं. प्रभु की लीला अपरम्पार है. डेल कारनेगी के शिष्य चिन्ता
छोड़ सुख से जीयो का मंत्र से लंबी तान लेते हैं. काम है कि फिर भी होते रहते
हैं. इस जगत का कार्य व्यापार ऐसा है कि सब अपने आप होता रहता है. बस
आसन को कस कर पकड़े रहो. इस कार्यालय वैतरणी में यही पूंछ है, जो हाथ है. गहे
रहो लगे रहो.
आसन में कइयों की लगन ऐसी लगी होती है कि आने वाले बरसों में उनकी कठपुतियाँ
उन्हीं की कहानियाँ सुनाती रहती हैं. इससे क्या है कि जो वर्तमान है उसका सीना
यही सोच-सोचकर फूल जाता है कि वह किन महानों की परम्परा से है. वह विक्रमादित्य
के सिंहासन पर बैठा भोज है जिसका मुकाबला गंगू तेलियों से हो रहा है. कहानियाँ
पीढ़ी-दर-पीढ़ी चलती रहती हैं और कथावचन का असाइनमेंट अपनी पुतलियों के पास
सुरक्षित रहता है. जो आसन पर होते हैं वह हमेशा अपने पाये से लगी पुतलियों से
सुनकर ही ज्ञान प्राप्त करते हैं. आसन आरूढ़ की देखने-समझने की शक्ति भी कानों
में ही समा जाती है. इससे क्या है कि कानों पर बोझ बढ़ता है. नतीजा क्या है कि
कान कमजोर हो जाते हैं और आसन आरूढ़ कान का कमजोर.
काम से अधिक काम का आसन है. इसीलिए बैठने वाला सबसे मुख्य काम आसन के अस्तित्व
की रक्षा करता है. यह अस्तित्व का प्रश्न है. अस्तित्व का संघर्ष है. जीतता
सर्वश्रेष्ठ ही है. डार्विन कह गए हैं. इसलिए सर्वश्रेष्ठ वही है जो आसन पर है.
जीवन गणित हो तो बात यहीं 'इतिसिद्धम' कहकर समाप्त हो सकती है. कठिनाई यह है कि
यह गणित नहीं है. इसलिए जो सिद्ध हो चुका उसे भी फिर-फिर कसौटियों पर कसने को
तैयार रहना पड़ता है जानते हैं पर क्या करें फिर-फिर अग्निपरीक्षाएंॅ
हैं,प्रार्थनाएँ हैं, मनौतियाँ हैं, परिणाम की परीक्षा हैं, आशाएँ और आंशकाएँ
हैं, और आकाक्षाएंॅ हैं. सीमा और सम्भावनाएँ हैं. हर इम्तहान आखिरी-सा लगता है
पर आसन आसन नहीं रह जाता. तलवार की धार हो जाता है. जब आसन तलवार
की धार हो तो बैठने वाला उचक-उचक कर विकल्प तलाशता है, पहलू बदलता है, नियम
और नीति बदलता है, बेचैनी को छुपाता है. सारी कोशिश आसन को निष्कटंक बनाने की
है. वही आसन भी है. मुश्किल काम उस धार से उठ जाना है. जो नहीं होता हो नहीं
पाता.
जो खड़ा है सो हज़ार एडजस्टमेंट करता है कि बैठने को एक आसन, एक कुर्सी, एक सीट
मिल जाए. पूरी, नहीं आधी. डिप्टी, स्टेट जैसी भी हो. मिले उसको बाद में देख
लेंगे पहले आर्डिनरी ही सही. सीट से पहले टिकट की चिन्ता. टिकट से पहले पैसों
की चिन्ता, पैसों से पहले पैसे वालों की. उससे भी पहले ठीक से कहानी सुनाने
वाली पुतलियों की जो पैसे वालों को कहानियाँ सुना सकें. कहानी सुनाकर भरमाने
वाले कलाकारों की भी पूरी परम्परा है. सुनाकर पुतली फुर्र नहीं होती. पंछी हो
जाती है और आसन एक जहाज जिस पर उसे फिर-फिर लौटना है, कहानी सुनानी है,
फिर सुनाने की कहानी, फिर कहानी के पीछे की कहानी. आप जानिए बिना इतनी मेहनत
किए आसन आसानी से तो मिलता नहीं. आसन न हो, पाया ही सही, जुड़ा तो राज़ से है,
सत्ता से है, सिंहासन से है ! आसन से क्या होता है, बैठने का तरीका भी ज़रूरी
है.
