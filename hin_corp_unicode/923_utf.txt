<आ.ळ्.><ंउसिच्><श्हिव् श्हन्कर् ठ्रिपट्हि><शन्गेएट् ंअड्हवन्><१९९१><ःइन्डि शहिट्य शम्म्च्हर्><आल्लहबड्><१४ टो २३><२४००><श्हिव् श्हन्कर् - शन्गेएट् ंअड्हवन्.><ढ्हनन्जय् खुमर्>

 इस प्रकार श्री प्रबोधानन्द जी का उल्लेख करनेवाले श्री हरिराम व्यास, श्री
कृष्णचंद्र गोस्वामी, स्वामी चतुर्भुजदास एवं भगवत् मुदित जी की स्थिति संवत्
१५४९ से १६३५ के मध्य रही. श्री व्यास को उनका सम-~सामयिक स्वीकारा गया है. अतएव
हम प्रबोधानन्द को भी १६वीं शताब्दीं के पूर्वांर्द्ध तथा १७वीं शती-प्रारम्भ के
सन्धिकाल में किसी समय स्वीकारें तो असंगत न होगा.
कवि का, भक्त का अथवा सन्यासी का वस्तुतः कोई जीवनवृत नहीं होता, उसके जीवन का
समग्र उसकी प्रवृत्ति, वृत्ति तथा कृति में समाहित हो जाया करता है. उसी कतिपय
मंगलधायिनी वाणीरूप-ज्योति-~पुञ्ज से विगलित-रेख को सप्रयास, संयोजित कर हम
जीवनवृत्त को आकार दे सकते हैं. श्री प्रबोधानन्द जी सन्यासी, भक्त और कवि तीनों
रहे हैं. महात्मा भगवत् मुदित जी विरचित, रसिक अनन्यमाल राधा
वल्लभीय-~सम्प्रदायानुयायी भक्त-महात्माओं का परिचयात्मक इतिहास ग्रन्थ है. उसका
उल्लेख हमें श्री प्रबोधानन्द जी के संन्यासी,सरस्वती[दशनामी सन्यासियों की एक
शाखा] नामधारी,और भक्त-'प्रबोधानन्द हुते. होने का साक्ष्य देता है.'
'चेतन्य-~चन्द्रामृत' नामक एक काव्यकृतिकार प्रबोधानन्द सरस्वती,
चैतन्य-सम्प्रदाया-~नुयायी प्रसिद्ध हो चुके हैं किन्तु यह 'संगीतमाधवम्' के
रचयिता से निश्चित ही पृथक् हैं. यह [प्रबोधानन्द] महात्मा हिताचार्यं के
कृपापात्र राधावल्लभीय-रसिक परम्परा-पोषक रहे, अन्यथा भगवत् मुदित जी 'रसिक
अनन्यमाल' में चर्चित न होते--'सहज माधुरी वचननि रसिक अनन्यनि के चितचोर.' हम
पूर्व ही उल्लेख कर चुके हैं कि प्रबोधानन्द जी ने वृन्दावन-निष्ठा-प्रतिष्ठा को
न केवल अक्षुण्ण वरन् चिरस्थायी-स्वरूप प्रदान किया--उन्होंने रसिक-अनन्य की
धर्म-परम्परा को स्वीकार, नित्य विहार-रस-सिन्धु का अवगाहन करके, उच्छरित
सुधा-रस से रसिक-जन-मानस को रसायित किया--
रसिक अनन्य धर्म परिपाटी, जानि गही हितजी की घाटी;
नित विहार रस वर्णन कियो, रसिक जननि कौ सीच्यौ हियो.
'रसिक अनन्य धर्मपरिपाटी' यह राधावल्लभीय सम्प्रदाय का जीवन है. यहाँ वृन्दावन
में राधा-माघव का रमण-रमणीय पारस्परिक प्रेम को मूर्तिमान् माना जाता है. रसिक
उपासकों को, भूतल पर स्थित इस वृन्दावन के समस्त लता-तरु- वनस्पति, खग और
मृग-समूह में सहज-प्रेम का आभास मिलता है उसमें रमकर वह राधा-माधव-रूप के
साक्षात्कार का अनुभव करते हैं. इनके राधा-माघव नित्य किशोर हैं, नित्य किशोर
रूप में ही वह नित्य विहार में तत्पर रहते हैं. यही नित्य-विहारी रूप
राधावल्लभीय रसिक सन्तों का सर्वस्व है. उनकी दृष्टि में प्रियतम के ही सुख में
सुखानुभूति करना ही श्रेयस्कर है, तत्सुख-सुखित्व ही वस्तुतः उनकी मुख्य वृत्ति
है. 'प्रियतम जो कुछ भी करते हैं, वह मुझे अच्छा लगता है, प्रियतम वही करते हैं.
ध् ध् ध्
मुझको तो प्रियतम के नेत्रों में रहना अच्छा लगता है और प्रियतम मेरे नयनों में
तारे बन जाना चाहते है." 'यही तत्सुख-सुखित्व का स्वरूप है. इस सम्प्रदाय में
श्रीराधा का वैशिष्ट्य है--हिताचार्य ने वृन्दावन को, लीलागान से पूर्व प्रणाम
करते हुए, स्पष्टतः कहा है--श्रीराधा की कृपा के अभाव में, उस लीलागान का रहस्य
समझना दुष्कर है." इस कारण उनके प्रिय शिष्य प्रबोधा-~नन्द सरस्वती ने राधा-माधव
को सान्निध्य-प्राप्ति को अन्योन्याश्रित निरूपिंत किया है--जब तक श्रीराधा के
पद-नख-मणि की चन्द्रिका का आविर्भाव नहीं होता तब तक मन-चकोरी को मोद नहीं
प्राप्त होता और जब तक वृन्दावन-भूमि में गाढ़-निष्ठा नहीं होती तब तक
श्रीराधा-चरणों की करुणा का पूर्णतः उदय नहीं हो सकता. संकेत है-इस सम्प्रदाय
में राधा तथा वृन्दावन दोनों का ही सर्वाधिक महत्व है. 'श्रीराधा चारुदर्शना
हैं, किशोरी है, चंचल-अपांगा, शुचिस्मिता, सौभाग्ययुक्ता, सुगन्धि से श्रीकृष्ण
को उन्मादित करनेवाली संगीतज्ञा, रम्यवचना, नर्म-मर्मज्ञा, विनीता, करुणामयी,
विदग्धा, चतुरा, लज्जाशीला, सुमर्यादा, धैर्यशालिनी, गाम्भीर्यशालिनी,
सुविलासवती, परम उत्कर्षमयी, गोकुल के ही प्रेम में जीनेवाली, परम यशस्विनी,
गुरुओं पर परम स्नेह रखनेवाली, सखियों की प्रणयाधीना, कृष्ण-प्रियाओं में मुख्य
हैं और श्रीकृष्ण सदा उनकी आज्ञा के वशवर्ती हैं.
भक्त वस्तुतः भावुकता से उत्प्रेरित होकर, प्रेमाश्रय ग्रहण कर उत्कट प्रेमी बना
करता है. शान्त, दास्य, सख्य एवं वात्सल्य-रूप यह प्रेम चार प्रकार का परिगणित
किया जाता है. सर्वश्रेष्ठ मधुर-रस का आराधक भक्त राधिका को ही श्रेष्ठ
स्वीकारता है. मधुर-रस में राधिका का आश्रय स्वीकार कर श्रीकृष्ण के प्रति प्रेम
प्रकट किया जाता है. राधा ही श्रीकृष्ण की परम आल्हादिनी-शक्ति का स्वरूप है.
'भगवान् श्रीकृष्ण रस रूप हैं. यह भी माना गया है कि वह ही एकमात्र पुरुष हैं और
बाकी सब लोग स्त्री-भाव से ही उनका भजन कर सकते हैं. स्त्री-भाव अर्थात्
निषेध-व्यापार-मूला शक्ति का भाव, जो अपने-आपको भगवान् श्रीकृष्ण के सुख के लिए
ही सम्पूर्ण भाव से निछावर कर देता है. यही तो तत्सुख-सुखित्व राधावल्लभीय
सम्प्रदाय का सर्वस्व है. इसीलिए राधावल्लभीय--नित्यविहारी रसिक प्रबोधानन्द
सरस्वती ने- नवचम्पक वर्ण गोरकान्ति द्वारा वृन्दावन को सुवर्ण रूप प्रदान
करनेवाली मधुर प्रेम रस की अधिष्ठातृ-देवस्वरूपा विश्व-मोहिनी राधा की आराधना
[उपासना] करो. ध् ध् ध् वह जिसके श्रीचरण से स्फुरित नख-मणि-ज्योति का कलांश
ब्रजस्त्री-दल को प्रेमरस रूप अमृत से तृप्त किया, जो गोबिन्द के बाहुपाश में
रतिकला-विलास से आन्दालित हुई और जो श्रेष्ठ श्रुतियों द्वारा भी अकल्पित
[अज्ञात] हैं, वह राधा [संज्ञिका] तुम सब का कल्याण करें, कह राधा की श्रेठता का
उद्घोष किया.
ख. कृति 'संगीतमाधवम्'
'संगीतमाधवम्' श्री प्रबोधानन्द सरस्वती द्वारा रचित दूसरी कृति है. इनकी एक
कृति 'वृन्दावन-महिमामृत' है जिसका दूसरा नाम 'वृन्दावन शतक' भी है. यहाँ शतकों
में वृन्दावन की महिमा का गान है. उन्होंने तीन वृन्दावन की कल्पना की
है-गोष्ठ-वृन्दावन, गोपियों का क्रीड़ास्थल वृन्दावन तथा राधाकुञ्जवाटी
वृन्दावन. इतना ही नहीं, उन्होंने श्रीराधा को 'वृन्दावन-~रस-मत्ता' कहा है.
दूसरी कृति 'संगीतमाधवम्' 'राधाकुञ्जवाटी-वृन्दावन' एवं 'वृन्दावन-रस-मत्ता'
श्रीराधा का सरस-आख्यान है. कवि ने काव्य के प्रत्येक सर्ग में 'रसिक सरस्वती'
शब्दों का प्रयोग [एक-दो सर्ग अपवाद हैं, जहाँ, 'रसमय' आदि शब्द प्रयुक्त हैं.]
किया है--'रसिक' राधावल्लभीय-रसिक सम्प्रदाय का तथा 'सरस्वती' कवि के दशनामी
संन्यासी-शाखा 'सरस्वती' का बोधक है. अनुवाद करते समय काव्य-रस-संप्रेषण की
दृष्टि से 'रसिक-सरस्वती' पद का अर्थ-कवि की रस-निर्भरा-वाणी में किया गया
है--'रसिक-सरस्वती' [कवि की रसभरी वाणी] द्वारा राधा के अद्भुत रहस्य से पूर्ण
यह गाया हुआ गीत वृन्दावनरस [कुञ्जों में होनेवाली केलि] के लिए आकांक्षी
मनवालों को अवश्य गाना चाहिए.'
'संगीतमाधवम्' की रचना किसी अलौकिक प्रेरणा एवं अदृश्य संकेतों से कवि द्वारा
अनायास हुई है, इसका उल्लेख अन्त में इस रूप में मिलता है-इति प्रेमरसाधिदेवता
की अनुचरीपद-विभूषित किसी के भी द्वारा प्रकटित, श्री प्रबोधानन्द सरस्वती
गोस्वामिविरचित 'संगीतमाधवम्' महाकाव्य समाप्त.'
'महाकाव्य' शब्द के शास्त्रीय-परिप्रेक्ष्य का विवेचन, मात्र इस धारणा से करना
अपेक्षित नहीं कि 'यह 'प्रेमरसाधिदेवता' की प्रेरणा से प्रकटित रसमयी सृष्टि के
रूप में परिणत सह्रदयजन-रसमानस को उस रसाधिदेव का सौमनस्य प्राप्त करने के लिए
सुगम-पथ स्वरूप है. यह एक विशिष्ट काव्य है जैसे महाकवि जयदेव का
'गीतगोबिन्दम्'. समग्र कथा का गुम्फन पन्द्रह सर्गो में सरसपद-~विन्यास तथा
भावोच्थरित छन्दों के माध्यम से किया गया है. सर्ग-क्रम से कथा-संक्षेप इस
प्रकार है--
प्रथम सर्ग का नाम 'वृन्दावनोत्सव' है. रसिक सम्प्रदायवाले भक्तों के लिए
वृन्दावन की सभी वस्तुओं में राधा-माधव के रूप का आभास मिलता है, इस कारण कवि
मधुर-प्रेमरसाधिदेवता राधा तथा किशोरवय मोहन का स्तवन करने के पश्चात् वृन्दावन
का विविध रूपों में वर्णन उपस्थित करता है--उस वृन्दावन में कहीं यमुना की लहरों
द्वारा मृदु जल-कण बौछार पड़ रही है, कहीं राधा-~माधव की प्रेमलीला का शुकसमूह
गान कर रहा है, ऐसे सुख-~सरस वातावरण में फिर राधा-माधव की केलि-क्रीड़ा का आभास
कवि दिलाता है. सर्ग के अन्तिम गीत में कवि मदनगोपाल के-~रसिक वधू-जनों की ललक
भूमि, कोटिशः कामदेव की छवि को लज्जावनत करनेवाले विविध रूपों का अंकन करता है.
वह कहता है--श्रीकृष्ण के सरस रूप में बुधगण अपने ह्दय को रमायें, असार वस्तु के
लिए व्यर्थ भ्रमवश चेष्टा करना मूर्खता है.'
द्वितीय सर्ग का नाम 'राधामाधव-महोत्सव' है. इसमें कवि ने माधव श्रीकृष्ण तथा
राधा की केलि के क्रीड़ा-प्रतिक्रीड़ा-व्यापार का सुन्दर अंकन किया. कृष्ण कभी
निर्मित-निकुञ्ज-भवन में मिथुन-~व्यापारेच्छा की पूर्ति-हेतु, शयन-मुद्रा बनाते,
कभी हार गूँथते, कभी रहस्यपूर्ण बात कहने के ब्याज से राधा का कर्णमूल थाम-~कर
उसका चुम्बन करते हैं, कभी वेणी का श्रृंगार करते, कभी अस्त-व्यस्त केश,
वस्त्ररहित हो उठते हैं. दूसरी ओर राधा मृषा-कम्पन दिखातीं, कभी पत्रों के
निर्मित हिंदोले पर बैठतीं, कभी कृष्ण द्वारा लाये गये पुष्पों की अवहेलना
करतीं, कभी उनके प्रति अप्रिय संबोधन करती हैं, इस प्रकार क्रीड़ा-प्रतिक्रीड़ा
के माध्यम से अन्ततः दोनों का सुरत-व्यापार प्रारम्भ हो जाता है. सर्गान्त में
कवि ने राधा का रूप-सौष्ठव वर्णित कर उनकी श्रेष्ठता प्रतिपादित की है. ध् ध् ध्
कोटिशः श्रेष्ठ लक्ष्मी की सुन्दर कामना करनेवालों के लिए अभीष्टप्रद-पद तथा
मोददायक नखमणि-चन्द्र ज्योत्स्ना धारण करनेवाली, काम-क्रीड़ा-कौतुकिनि
मोहक-चरित्रा, रस की प्रकट मूर्ति राधा मेरे ह्रदय में सद्यः निवास करें [श्लोक
११].
तृतीय सर्ग का नाम 'राधादास्यमहोत्सव' है. इसमें कवि क्रीड़ारत श्रीकृष्ण-~राधा
के विविध-भावभंगिमा से पूर्ण रूपों का वर्ण करता है-- श्रीकृष्ण श्यामवर्ण देह
चंचल-अंग रस-व्यापार रत हैं कभी उन्मत्तगज, तो राधा मदोन्मत उत्तम करिणी-सदृश
हैं. इस अलौकिक केलि-व्यापार-रस से सिक्त सखी राधा से अपनी दासी बनाने के लिए
विविध अनुनय-सहित, सुमन-शय्या निर्मित करने, केश सँवारने आदि कार्य करनेवाली तथा
श्रीकृष्ण से मिलानेवाली समझो, कह उसके चरणों पर गिर पड़ती है. राधा कृष्ण से
पत्नी-पद पर अभिषिक्त करने का अनुनय करती हैं [अष्टपदी ३/१]. अन्त में बारहवें
श्लोक द्वारा राधा की श्रेष्ठता प्रतिपादित करते हुए 'हे अनन्दमूर्ति ! माधव
अपनी वल्लभा [राधा] के चरणारविन्द की मुझे दासी स्वीकारें [श्लोक १२] निवेदन
करता है.
चतुर्थ सर्ग का नाम 'राधागोविन्द-दर्शनोत्सव' है. किसी समय दिशा-~दिशान्तरों में
जनसमूह द्वारा श्री गोविन्द का गुणगान सुनकर चिन्तातुरा राधा ने एकान्त में अपनी
प्रिय सखी से कहा--'हे सखि ! श्याम के प्रति मेरा ह्दय बलपूर्वक प्रेरित हो रहा
है, मदनोन्मादवश मैं रासलीला के लिए उत्सुक हो रही हूँ.' ध् ध् ध् सारी सखियाँ सुमन
चुनने के बहाने जब चली गयीं तो श्रीराधा स्वयं पुष्पचयन-लीला सी करती,
भौचक-दृष्टि से माधव को ढूँढ़ती हुई वृक्ष के नीचे पहुँचीं. अशान्तमन वह कृष्ण
को छोड़ पक्षी-दल के पीछे दौड़ने लगती हैं. दूसरी ओर श्रीकृष्ण अचेतनावस्था को
प्राप्त होने लगे, मोरपच्छ लड़खड़ा उठा, पीताम्बर खिसक गया, वेणु हाथ से गिर
गया. वह स्वयं को ही विस्मृत कर उठे. अन्त में 'ब्रज में रहनेवाली कोई भी जिस पर
तुम मुग्ध हो, वह मोहिनी दुर्लभ न होगी [श्लोक १०]. श्रीदामा द्वारा आश्वस्त
किये जाने पर उनका ह्दय स्थिर हो सका.
पंचम सर्ग का नाम 'राधासख्यनुनय' है. श्रीकृष्ण के साथ विचार-विमर्श करने के
पश्चात् ललिता [राधा की सखी] ने राधा से माधव का आश्रय स्वीकारने का आग्रह किया
और तुरन्त साथ चलने के लिए कहा. श्रीकृष्ण की विरहाकुल-दशा का विविध भाँति वर्णन
करके वह कहती है--'लोक और धर्म की रक्षा के लिए तुम कुछ यत्न करो, क्योंकि वह
यदि तुमको अपने अंक में न देखेंगे तो मुझे [उनके] जीवन की आशा ही क्षीण प्रतीत
हो रही हैं.'
षष्ठ सर्ग का नाम 'चतुरराधा-ईर्ष्या' है. सखियों के संग कहीं जाती हुई राधा से
श्रीकृष्ण ने 'है आनन्ददायिनी ! तुममें चिरकाल से आशा बाँधे हुए हूँ, अपने चरणों
के दास को कुछ तो आदेश करो, यही नहीं, वह आगे यहाँ तक कह डालते हैं कि मुझे न
राजभय, न लोकभय, और न अपने कुल-शील, ख्याति-रक्षा की चिन्ता है, मुझे तुम्हारा
आलिंगन ही जीवित रख सकता है.' उधर राधा उनको [श्रीकृष्ण] सुनाकर सखी से कहती
हैं--यशोदा से कहो वह अपने पुत्र को रोकें, मैं उसके कारण यमुना स्नान नहीं करने
पाती, पुष्प चयन करना कठिन है, रात्रि में मेरे घर आ जाता है आदि-आदि. किन्तु
सारी बातें मात्र ईर्ष्या भाव का ही द्योतन करती हैं. अन्ततः प्रिय सखी के
समझाने पर वह स्वयं भ्रमरदल-~गुञ्जन से युक्त निकुञ्ज में पुष्पास्तरण तैयार
करने का संकेत सखी से करती है.
सप्तम सर्ग का नाम 'मुग्ध-माधव' है. मुग्ध भावों से आक्रान्त श्रीकृष्ण~;मैं
राधा का चन्द्रमुख देखना चाहता हूँ तो फेर लेती हैं, बहुत बाचाल होकर भी वह
मन्दवाणी में भी मुझे 'हरि-हरि' कहकर संबोधन नहीं करतीं, वृषभानु किशोरी प्रसन्न
ही नहीं होती, उसका किंकर मैं कहाँ जाऊँ.' आदि. यह सर्ग कृष्ण के प्रलाप से
पूर्ण है.
अष्टम सर्ग का नाम 'रसोद्धत माधव' है. इस सर्ग में रागायित-भावाभि~व्यक्ति के
लिए नायक तथा नायिका [कृष्ण-राधा] द्वारा छलना-~व्यापार का आश्रय ग्रहण कर राग
की पराकाष्ठा प्रदर्शित की गयी हैं. चतुर सखी के परामर्श से युवती का रूप बना
श्रीकृष्ण राधा के पास पहुँचते हैं. राधा उस सुभग युवती [वेशधारी कृष्ण] को अपनी
प्रिय सखी बनाती हैं. इस छद्नवेश से कृष्ण ने राधा को अपने रोमांचित बाँहों में
समेट लिया. एक बार वह उत्तरीय बिछा, उस पर अपनी बंशी रखकर, उसकी रक्षा का
दायित्व राधा को सौंप स्वयं कदम्ब पर चढ़ गये. राधा की एक सखी ने बंशी को राधा
से छिपा लेने की सलाह देकर, उसके हाथ में रख दिया. कृष्ण ने देख लिया. उन्होंने
कहा-यदि तुम मुझे अपने आपको समर्पित न करोगी तो मेरा दृढ़ संकल्प है कि यह जन,
जीवन तक त्याग देगा. अस्तु ! माधव ने इस प्रकार राधा के साथ आलिंगन-सुख की
प्राप्ति कर ली.
नवम सर्ग का नाम 'मुदितराधामाधव' है. इस सर्ग में राधा ने अपनी सखा से एक दिन
अपने साथ घटी एक घटना-'रात के समय भवन को जन-शून्य देखकर यह [कृष्ण] छिपकर मेरे
पास आया तथा अपने बाहुपाश में भर लिया' का वर्णन करती हैं. राधा को दुःख इस कारण
हो रहा है कि न सानुराग क्रीड़ा-व्यापार किया, न श्रृ गार-क्रीड़ा का प्रयास
ही, केवल कन्धा भर उषारा, यहाँ तक कि यथेच्छ हास-परिहास भीन हुआ [श्लोक ३]. इस
प्रकार गोपिका समाज में स्थिति लज्जास्पद हो गयी.
दशम सर्ग का नाम 'तरलमाधव' है. उत्कण्ठितमना राधा अपनी प्रिय सखी से 'जहाँ
वेणुनाद हो रहा है, वहाँ शीघ्र ले चलने का आग्रह करती है. श्यामसुन्दर को दिखाकर
मेरा जीवन वापस करो. [जीवन की रक्षा करो]' कह, उसके पैरों पर गिर पड़ती हैं. सखी
जाकर कृष्ण से राधा की कातरावस्था का वर्णन करती है. उनके अन्यमनस्क होने पर
'अभी तो राधा-राधेति' गाते रहे, मेरे आने का अनुमान लगा शान्त हो गये, छल मत करो
[श्लोक ६]. अन्ततः नव निर्मित एकान्त निकुञ्ज का संकेत कर, उसे प्रिया राधा के
पास जाने के लिए कृष्ण ने कहा.
एकादश सर्ग का नाम 'विह्वलराधिका' है. सखी द्वारा अवगत संकेतानुसार राधा एकान्त
निकुञ्ज में जाती है, वहाँ कृष्ण को न देखकर व्याकुल हो उठती है. सखी, उसे
सान्त्वना देती है और पुष्पित कदम्ब-तले स्थित श्रीकृष्ण से राधिका का विरह रूप
प्रतिवेदित कर उससे सम्मिलन-हेतु आग्रह करती है. अन्ततः माधव ने सहसा पहुँचकर
आलिंगन-चुम्बनादि से राधा को परिर्तृप्त किया [श्लोक ५].
