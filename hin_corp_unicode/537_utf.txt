<आ.ञ्.><फइन्टिन्ग्.><फ्रेम्स्हन्कर् ड्तिवेडि><घेएट घोविन्ड-ई><१९८८><खल फ्रकस्हन्><अरनसि><१८ टो २३><२१००><ढ्तिवेडि-घेएट घोविन्ड्.>

पावागढ़के पंडित बालशंकर भट्टजी अग्निहोत्री के संग्रह में स्थित
गीतगोविन्द की पोथी नं.२
प्रस्तुत पोथी पावागढ़ के पंडित बाल शंकर भट्ट जी अग्निहोत्री के संग्रह
में है एवं एम. आर. मजूमदार ने पहले-पहल इसका उल्लेख किया था. अब तक
प्राप्त यह पोथी गीतगोविन्द के चित्रित पोथियों में गोगुन्दा के समकालीन
एवम् प्राचीनतम है. इसमें १०२ पन्ने हैं और एकादश सर्ग का वर्णन किया गया
है. आगे के पन्ने उपलब्ध नहीं है. इस तरह से केवल पुष्पिका पृष्ठ ही नहीं
बल्कि राम, बलिराम, बुद्ध और कलकी अवतार के भी चित्र उपलब्ध नहीं है.
लेकिन पोथी के आरम्भ से पहले एक पृष्ठ जोड़ दिया गया था, जिनमें दो चित्र
थे, जिनमें बाई ओर गणेश तथा दाहिनी ओर शारदा या सरस्वती का चित्र था.
इसके साथ निम्नलिखित श्लोक भी लिखा हुआ है--
जेतु यस्त्रिपुरं हरेण हरिणां व्याजाद् बलिं धतुं बध्नता.
स्त्रष्टुं चावुभवोद्भवेन भुवनं शेषेण धर्तु वधां..
ध्यात: पंच शरेण विश्वजितये सिद्धादि पैमुर्क्तये.
पार्वत्या महिषासुरप्रमथने जीयात्स नागनान:.
चित्रों में गणेश का चित्र नष्ट हो गया है लेकिन शारदा का चित्र उपलब्ध
है. इस पोथी के पन्ने १०.२ इन्च लम्बे एवं ४.५ इन्च चौड़े हैं. हर
पृष्ठपर आठ पंक्तियाँ लिखी गयी हैं. पोथी के सात में से पांच चित्र
४.२"ध्४.५" लम्बे-चौड़े हैं शेष बाकी दो चित्र इनसे छोटे हैं. चित्रों की
संख्या सब मिलाकर सात हैं. यद्यपि पोथी कागज की बनी है, लेकिन इसका
विन्यास ताड़पत्र की लाल-लाल वृत बना दिये गये हैं. इस तरह यह कहा जा
सकता है कि इस पोथी का निर्माण उन दिनों हुआ था. जबकि ताड़पत्र का प्रयोग
बन्द हो रहा था; तथा उसके स्थान पर कागज की पोथियां बन रही थी.
इस पोथी की लिपि बहुत ही सुन्दर है; जो कि अक्सर हिन्दू विषय की पोथियों
में नहीं देखा जाता है. पोथी के साथ दो कागज के स्टेन्सिल पन्ने भी हैं,
जिनका प्रयोग लिखने के लिए किया जाता है. पोथी की लिपि शुरु से अन्त तक
एक सी है. अत: स्पष्ट है कि सम्भवत किसी एक ही व्यक्ति ने पोथी को लिखा
था. पोथी में पुष्पिका पृष्ठ न होने पर भी यह कहा जा सकता है कि चित्रों
के आधार पर इस पोथी का काल १५वीं शदी का मध्यकाल होना चाहिए.
इसी पोथी की दशावतार स्तुति के साथ यह मालूम पड़ता है कि पोथी लिपिकार
देवकृष्ण नाम के व्यक्ति थे, जो नागर ब्राह्मण थे. ये मध्य गुजरात के
नट-प्रद ग्राम के निवासी थे--
`इति श्री गि (गी) त गोविंदे प्रथम (गि) गीतं समाप्तं सम्पूर्ण. श्री
रस्तु नट्प द्रुवास्तव्यं वृद्धनगर ज्ञातीय विष्णुपादांबुज सेवक देव
कृष्णेन स्वयं ल्य (लि) षिंतं.. रामापर्णस्तु.. श्री..
अब हम पोथी में चित्रित चित्रों की रूपरेखा प्रस्तुत करेंगे.
(क) शारदा का चित्र
पोथी के प्रथम पृष्ठ में चतुर्भुजा देवी शारदा का चित्र है. देवी के ऊपर
के दाहिने हाथ में पुस्तक है तथा नीचे के दाहिने हाथ में कमण्डल है. ऊपर
के बायें हाथ में वीणा तथा नीचे के बांये हाथ में पद्म है. देवी के पांव
के पास हंस बैठा हुआ है. सरस्वती का चित्रण अक्सर पोथियों के प्रारम्भ
में बनाया जाता था, जैसा कि हम नारमन ब्राउन के द्वारा प्रकाशित पुस्तक
कालकाचार्या कथा में भी यह बात देखते हैं. चित्र के पृष्ठभूमि का रंग लाल
है और ऊपर का भाग तोरणाकृति में है. तोरण के ऊपर थोड़ा सा काला हिस्सा बच
जाता है, जिस पर लाल कमल के फूल बना दिये गये हैं. चित्र की शैली
सम्पूर्ण रूप से अपभ्रंश की है. चित्र में कहीं भी शेडिंग नहीं किया गया
है और रंग भी कुछ लापरवाही से लगाये गये हैं.
(ख) मत्स्यावतार का चित्र
यहां इस चित्र में भगवान को मछली के रूप मे दिखाया गया है. वे गोलाकार
आसन पर है. उनके आसपास दो छोटे आकार-प्रकार की मछलियाँ भी बनायी गयी है.
भगवान को प्रणाम करते हुए एक नारी को भी बनाया गया है, जिसकी वेषभूषा
समकालीन अपभ्रंश शैली की है. इस नारी के पांव में काले नुकीले जूते भी
है. चित्र का ऊपरी भाग चापाकृति है जो सम्भवत: आकाश का द्योतक है. लाल
पृष्ठभूमि पर खाली स्थानों को भरने के लिए फूल बनाये गये हैं. इस चित्र
में सबसे उल्लेखनीय बात नारी के पांव के जूते हैं, जो जैन पोथियों में
नहीं दिखाये गये हैं. गुजरात में मुस्लिम शासन के कारण जो सांस्कृति
परिवर्तन हुए थे, जुते के साथ नारियों को दिखाना भी उसी का प्रभाव है.
(ग) कच्छप अवतार का चित्र
इस चित्र में चित्रांकन दो रजिस्टारों में हुआ है. इस तरह हम देखते हैं
कि चित्रकार ठीक ताड़पत्रीय पोथियों के आकार में मुख्य चित्र के स्थान को
बांट लिया है. लाल पृष्ठभूमि पर भगवान को कच्छप रूप में एक आसन पर खड़े
दिखाया गया है. उनके सामने प्रभामण्डल युक्त दो नारियाँ खड़ी हैं जो
सम्भवत: देवियां हैं. नारियों की आकृतियाँ काफी आकर्षक एवं निपुण ढंग से
बनी हैं. इस चित्र के ऊपरी रजिस्टर का ऊपर का भाग चापाकृति है, जहाँ कमल
के फूल बना दिये गये हैं. इस भाग में दो छोटी-छोटी नारी आकृतियां बनी
हैं, जो हाथ में कमल की कलियां लेकर खड़ी हैं. इनके पाँव में भी जूते
हैं. चित्र में जहाँ भी खाली स्थान मिला है उसे भी कमल के फूलों से भर
दिया गया है.
(घ) वाराह-अवतार का चित्र
यहां वाराह अवतार को मृ-वाराह के रूप में दिखाया गया है, लेकिन वाराह का
मुख सूकर का न होकर कुछ ऐसा है जो कि जैन चित्रों में हरिनैगमेश यक्ष के
लिए प्रयुक्त होता है, बाकी शरीर मनुष्य का है, ऊपर के दाहिने हाथ में
षटांग और बायें हाथ में त्रिशूल है. नीचे के दो हाथों में एक घुटने पर
रखा हआ है तथा दूसरा कमर की ओर मुड़ा हुआ है. वाराह के बाहों पर सफेद
रेखाएं हैं जो शैव प्रतिमा विज्ञान के आधार पर बनी हुई है. एक वैष्णव
देवता को शैव लक्ष्णों से युक्त बनाने का तात्पर्य यह हो सकता है कि
चित्रकार को हिन्दु प्रतिमा लक्ष्ण का ज्ञान नहीं था, इसीलिए ये गलतियाँ
चित्र में आ गई है. सम्भवत: चित्रकार जैन सम्प्रदाय का था, जिसे हिन्दू
दैव लक्षणों का सही ज्ञान नहीं था. वाराह के अगल-बगल दो पुरुष आकृतियां
हैं, जिनके मस्तक पर मुकुट तथा नुकीली दाढ़ी एवं प्रभामण्डल युक्त है.
थोड़ी दूर पर एक नारी आकृति भी सम्भ्रम सी खड़ी हैं. देवता का वाहन
कच्छपनुमा है और यह भी प्रतिमा लक्षण की दृष्टि से एक गलती है.
( अ) परशुराम अवतार का चित्र
पृष्ठसंख्या ८२ के साथ परशुराम अवतार को दिखाया गया है. उन्हें चतुर्भुज
रूप में एक एक छत्र के नीचे गोलाकार आसन के पर बैठे दिखाया गया है. उनके
ऊपर के दोनों हाथों में गदा और चक्र नुमा एक आयुध हैं तथा दूसरे हाथ में
त्रिशूल है. नीचे का दाहिना हाथ, बरद मुद्रा प्रदर्शित करता है तथा नीचे
का बांया हाथ कटि पर निबद्ध है. प्रतिमा लक्षण की दृष्टि से यह प्रदर्शन
यथार्थ नहीं है, क्योंकि इसके साथ परशु (कुठार) का प्रदर्शन नहीं हुआ है.
इन्हें प्रणाम करती दो नारियों को दिखाया गया है, जिनमें से एक के हाथ पर
छोटी सी गाय है, यह गाय सुरभी के प्रतीक के रूप में बनी है. यहां पर
परशुराम को एक प्रतिष्ठित देव मूर्तियों की तरह बनाया गया है, बाकी सभी
लक्षण समकालीन अपभ्रंश शैली के अनुरूप है. चित्र के दायें भाग में दो
नारियों का प्रदर्शन है और उसी के संतुलन में बायें भाग में पृष्ठ भूमि
में जहां जगह खाली थी, फूलों से भरी लता का चित्रण हुआ है.
(च) नरसिंह अवतार का चित्रण
यहां देवता को मनुष्य शरीर से युक्त बनाया गया है. लेकिन मुख को सिंह की
तरह न बना-~कर मकर की तरह बना दिया गया है. देवता एक ऊंचे आसन पर पैर
लटका कर बैठे हैं और उनकी जांघों पर `हरण्यकश्यप' का शरीर पड़ा है, जिसके
उदर को वे नाखूनों से विदीर्ण कर रहे हैं. सिंहासन के नीचे एक सिंहनुमा
छोटी सी आकृति है-जिसे सम्भवत: चित्रकार ने देवता के वाहन के रूप में
बनाया है. इस चित्र में पुन: हम हिन्दू प्रतिमा लक्षण के ज्ञान के अभाव
को देखते हैं. देवता के पास एक छोटी सी बैठी पुरुष आकृति है, जो सम्भवत:
प्रहलाद की है. इस चित्र में अन्य तीन आकृतियां नारियों की हैं, जिसमें
एक प्रहलाद की माता हो सकती है. ये नारियां हाथ में फूल लेकर खड़ी हैं.
देवता के उठाये हुए ऊपर के दोनों हाथों में कमल का फूल और गदा चित्रित है
तथा मकर जैसे मुख में जो सूंड़ है, उसे देवता एक धनुष को पकड़े हुए है.
चित्र की पृष्ठभूमि लाल है और क्षितिज रेखा तरंगित चाप के रूप में है. इस
चित्र में कुछ गलतियों के बावजूद गति काफी है और वीभत्स रस का सही
प्रदर्शन हुआ है.
(छ) वामन अवतार का चित्रण
पृष्ठसंख्या ७९ में वामन अवतार का चित्रण हुआ है. यहां उन्हें न तो बटुक
के रूप मे दिखाया गया है न उन्हें त्रिविक्रम के रूप में. उन्हें राजा
वलि की तुलना में अधिक बड़ा बनाकर विराटत्व का आभास दिया गया है. विराट
रूप को बताने के लिए वलि की आकृति को छोटा बनाया गया है. बलि को राजा
बताने के लिए मस्तक के पीछे गोलाकार प्रभामण्डल बनाया गया है. चित्र में
समकालीन परम्परा के अनुसार बलि और वामन दोनों को अलग-अलग आकाश रेखा के
नीचे बनाया गया है. भगवान के विराट रूप का प्रदर्शन शक्तिशाली रूप में
हुआ है और उनके सीने को काफी चौड़ा और भारी दिखाया गया है. आकाशचारिणी
अप्सरा को हाथ में कमल का फूल लिए बनाया गया है और आकश में संचरण को
प्रदर्शित करने के लिए उनके पांवों को मोड़कर बनाया गया है, मानों वे तैर
रही हैं. इस चित्र में एक चतुर्थ आकृति एक सुसज्जित नारी की है, जो
सम्भवत: बलि की पत्नी है, बलि को छोड़कर बाकी तीन आकृतियों को स्थानीय
जूतों के साथ दिखाया गया है.
गीतगोविन्द की उपर्युक्त पोथी का जैन चित्रकला से सम्बन्ध
उल्लिखित गीतगोविन्द की पोथी के चित्र तथा उसकी शैली को देखकर यह कहा जा
सकता है कि कला और धर्म में कोई विषमता उस काल में नहीं थी. तथाकथित
अपभ्रंश शैली का प्रयोग जैन तथा हिन्दू दोनों सम्प्रदाय के चित्रों के
लिए होता था. जहां तक आकृतियों के अलंकरणों तथा अन्य लक्षणों का सवाल है,
दोनों सम्प्रदाय के चित्रों के लिए इनका प्रयोग समान्य रूप से हुआ है. यह
परम्परा हम ११वीं शदी से ही अपभ्रंश शैली के चित्रों में देखते है. इससे
यह सिद्ध होता है कि एक समय केवल साम्प्रदायिक लक्षणों के प्रयोग का
ख्याल रखा जाता था. अपभ्रंश शैली में जैन चित्र अधिक होने से अक्सर ऐसा
देखा गया है कि हिन्दू पोथी चित्रों में भी कुछ ऐसे आकृतियों का प्रयोग
हुआ है जिनका सीधा सम्पर्क जैन आकृतियों के साथ है. इन आकृतियों को केवल
थोड़ा-बहुत बदलकर हिन्दू विषय के अनुरूप बना दिया गया है. उदाहरण के लिए
गीत-~गोविन्द के इस पोथी में वाराह अवतार का चित्र जैन पोथियों में
प्रदर्शित हरिनैगमेश देवता के चित्र के समान हुआ है. केवल हरिनैगमेश के
मस्तक पर जो सिंह होते हैं, उन्हें हटा दिया गया है. कहीं-कहीं चित्रकार
जैन होने के कारण गलतियाँ भी कर बै ठा है, जैसे इस पोथी में प्रदर्शित
परशुराम अवतार के हाथ में परशु या कुछार के स्थान पर त्रिशुल तथा चक्र
दिखाया गया है. जैन पोथियों में अक्सर पोथी के आलेख्य स्थान के बाहर
नाखून से दबाकर कुछ रेखाचित्र नमूने के रूप में बना दिये जाते थे.
उपर्युक्त गीतगोविन्द की पोथी में भी इस परम्परा को देखते हैं.
गीतगोविन्द की इस पोथी में चित्रों की पृष्ठभूमि के रूप में तो वास्तु का
प्रदर्शन हुआ है, नहीं तो पृष्ठभूमि में आकाश को दिखाया गया है. खाली
स्थानों को फूल, पेड़-पौधों या लताओं से भरा गया है. यह प्रवृत्ति पाल
युगीन पोथी चित्रों में भी देखी जाती है. मध्य काल से चित्रकार चित्रों
में खाली स्थान को छोड़ देना पसन्द नहीं करते थे और इस कारण कुछ भी बनाकर
रिक्त स्थान की पूर्ति की जाती थी. कहीं-कहीं एक ही चित्र में अलग-अलग
आकृतियों के लिए अलग-~अलग आकाश रेखा का प्रयोग हुआ है. नरसिंह और वामन
अवतारों को दिखाते समय इसी तरह से अलग-अलग आकाश रेखाओं को दिखाया गया है.
कल्पसूत्र की पोथियों में राधा आदि के लिए अलंकृत क्षेत्रों का अंकन हुआ
है, जैसे कि प्रस्तुत पोथी के परशुराम के चित्र में हम देखते हैं.
पाल युगीन पोथी चित्रों की तरह पश्चिमी भारत के चित्रों को पन्नों पर अलग
से बने आलेख्य स्थान से भरा दिया जाता था. चित्र का आलेखन अक्सर लिपि के
लिख जाने के बाद ही होता था. पृष्ठभूमि के लिए गहरा लाल रंग का प्रयोग
हुआ है जैसाकि जैन पोथियों में भी है. अन्य रंग की योजना भी चित्रों के
अनुरूप थी, जैसे हरा, नीला, पीला, गुलाबी, सफेद तथा मटमैला सफेद.
कागज पर बनी पोथी होने के कारण अलंकरण तथा धावत सामग्रियों के लिए पीला
रंग न लगाकर सुनहले रंग का प्रयोग हुआ है. धार्मिक पोथी होने के कारण
देवताओं को मनुष्यों की तुलना में आयतन में बड़ा दिखाया गया है. यह
प्रवृत्ति सभी धार्मिक कलाओं में देखी जाती है. उदाहरण के लिए गीतगोविन्द
की पोथी में प्रदर्शित वामन अवतार तथा बलि के चित्र का उल्लेख किया जा
सकता है. वैष्णव विषय की पोथी होते हुए भी यहां अंग्रेजी (यू) अक्षर की
तरह चन्दन तिलक का प्रदर्शन नहीं हुआ है. तिलक का न होना भी सम्भवन: इसी
ओर संकेत करता है कि चित्रकार जैनी था, जिसे इस तिलक का तात्पर्य मालूम
नहीं था. भारतीय प्रतिमा विज्ञान में सूर्य को छोड़कर किसी भी देवता को
जूतों के साथ नहीं दिखाया गया है. लेकिन इस पोथी में शारदा, परशुराम और
नरसिंह के चित्रों में जूतों को दिखाया गया है. यह भी सम्भवत: जैनी
चित्रकर की अज्ञानता का ही प्रतिफल है. यह जूते काले और नुकीले हैं, जो
कि स्थानीय लोक संस्कृति से सम्बन्धित हैं.
सन्दर्भ-ग्रन्थ
१. एम. आर. मजूमदार--`ए फिफ्टीन सेन्चुरी गीतगोविन्द मैन्सक्रिप्ट इन
गुजराती पेंटिंग, जरनल  फ द यूनिवर्सिटी  फ बाम्बे, पृष्ठ १२४, १९३८ ई..
२. वही, पृ. १२३, १२४, १९३८ ई.
३. वही, पृ. १२९, १९३८ ई.
४. लेखक द्वारा--भारतीय लघु चित्रों में गीतगोविन्द, पी-एच, डी., शोध
प्रबन्ध, का. हि. वि. वि., भाग १; पृ. १०८, १९८० ई.
५. वहीं, भाग २, फलक--५, १९८० ई.
६. वही, भाग २, फलक--६, १९८० ई.
७. मध्यकालीन भारतीय पोथी चित्रों में सादे पृष्ठभूमि को अक्सर छोटे-छोटे
फूलों में भर दिया जाता था, मानों चित्रकार को खाली स्थान से परेशानी
होती थी. इसी प्रवृत्ति को पश्चिमी कला इतिहासकार `होरर वैक्की' कहते
हैं.
