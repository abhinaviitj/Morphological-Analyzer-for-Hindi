<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><ंइस्ह्र,  खुमर्><शन्जय् घन्ड्हि झिड् आउर् झोक्हिम् शे भ्हरि ़इन्डगि><१९८०><झ्यो-उगेएन् शहिट्य छ्हेट्न><ढेल्हि><५७-५९><१५००><ंइस्ह्र - शन्जय् घन्ड्हि झिड् आउर् झोक्हिम्>

पचपन-साठ वर्ष की उम्र का कोई व्यक्ति जो घटनाओं की तारीखें नहीं याद रख
पाता हो, लेकिन जिसकी रुचि राजनीति में भी और नेहरु-परिवार में भी रही
हो, शायद यही बतलाएगा कि जिस वर्ष लॉर्ड क्रिप्स के नेतृत्व में `कैबिनेट
मिशन' भारत आया था, उसी वर्ष संजय गान्धी की पैदाइश हुई थी. दरअसल, संजय
गान्धी के जन्म की चर्चा होने पर लॉर्ड क्रिप्स को याद करने की एक खास वजह
है. लॉर्ड क्रिप्स के साथ उनकी पत्नी भी आयी हुई थीं और वे भारत से स्वदेश
ले जाने के लिए एक उमदा शाल खरीदना चाहती थी. समस्या थी सही किस्म की शाल
चुनने की. लेडी क्रिप्स को लगा, इस मामले में जवाहरलाल नेहरु की सुयोग्य
पुत्री इन्दिरा गान्धी उनकी मदद कर सकती हैं. उन दिनों इन्दिरा गान्धी का
स्वास्थ्य अच्छा नही था, वे शीघ्र ही माँ बनने वाली थीं, फिर भी लेडी क्रिप्स
का आग्रह मानते हुए वे १३ दिसम्बर १९४६ ई.  , को उनके साथ शाल की खरीदारी
के लिए गयीं. उसी रोज रात को उन्हें प्रसव-वेदना शुरु हुई और अगले दिन,
यानी १४ दिसम्बर को ९ बज कर २७ मिनट पर उन्होंने विलिंगडन अस्पताल में संजय
गान्धी को जन्म दिया. उन दिनों श्रीमती गान्धी पण्डित नेहरु के साथ यॉर्क
रोड पर १७ नम्बर के घर में रहती थीं. कुछ ही महीनों बाद भारत को आजादी मिली
और प्रधानमन्त्री के पद की गरिमा का तर्क देकर पण्डित नेहरु को यॉर्क रोड
का निवास छोड़ `तीन मूर्त्ति-स्थित उस आलीशान इमारत में रहने को राजी किया
गया, जहाँ स्वतन्त्रता के पूर्व भार--तीय सेना के अंग्रेज मुख्य सेनाध्यक्ष
रहा करते थे. पण्डित नेहरु के साथ ही इन्दिरा गान्धी और उनके दोनों पुत्र
भी प्रधानमन्त्री के सरकारी निवास में रहने लगे. चार साल की उम्र में
संजय गान्धी को `शिव-निकेतन' नामक किंडर गार्टन स्कूल में दाखिल किया गया,
जिसे एलिजाबेथ गाउबा नामक एक जर्मन-महिला चलाती थी. कहने को `शिव-निकेतन'
संजय गान्धी का पहला स्कूल था, लेकिन सही अर्थों में उनकी पढ़ाई की शुरुआत
देहरादून-स्थित `वेल्हैम' नामक शिक्षा-संस्थान में हुई. `वेल्हैम' देहरादून
के विख्यात `दून-स्कूल' में प्रवेश की तैयारी का केन्द्र-सा है; क्योंकि आम
तौर पर बच्चे `वेल्हैम' के बाद `दून-स्कूल' में ही दाखिल कराए जाते हैं.
संजय गान्धी द्वारा खिलौनों और नन्हें-मुन्ने सहपाठियों के साथ तीन साल
`शिव-निकेतन' में गुजारने के बाद उन्हें `वेल्हैम' में दाखिला कराने स्वयं
इन्दिरा गान्धी देहरादून गयी थी. लेकिन, सात साल का वह लड़का माँ से अलग
रह कर उस आवासीय विद्यालय में पढ़ने के लिए लालायित नहीं था. इसे देख कर
श्रीमती गान्धी कई दिनों तक देहरादून रूकी रहीं, ताकि माँ को निकट पा-कर नए
परिवेश में जी लगाने का हौसला बढ़ सके. खैर, संजय गान्धी ने किसी तरह तीन
साल `वेल्हैम' में गुजारे और उसके बाद `दून स्कूल' में दाखिला लिया. वहाँ
भी कुछ वर्षों तक उन्होंने पढ़ाई की, लेकिन वे कभी अन्य सहपाठियों के साथ
घुल-मिल कर स्कूल की दिनचर्या में सहज भाव से शरीक नहीं हो सके; क्योंकि
गृहमोह ने कभी उनका पीछा नहीं छोड़ा. अन्ततोगत्वा, इसी कारण श्रीमती गान्धी
ने `दून' में पढ़ाई पूरी होने के पहले ही संजय गान्धी को दिल्ली बुला लिया.
`दून स्कूल' छोड़ने के बाद उनका नामांकन दिल्ली के सेण्ट कोलम्बस स्कूल में
कराया गया, जहाँ से संजय गान्धी ने सन् १९६३ ई.  में `सीनियर कैम्ब्रिज' की
परीक्षा पास की. मोटरगाड़ियों-मशीनों में संजय गान्धी की रुचि को ध्यान में
रख कर इन्दिरा गान्धी और पण्डित नेहरु भी चाहते थे कि संजय आगे इंजीनियरिंग
कॉलेज में सैद्धान्तिक अध्ययन के बजाए मोटरगाड़ियों के किसी कारखाने में
व्यावहारिक प्रशिक्षण प्राप्त करने की इच्छा जाहिर की. आखिरकार, सितम्बर,
१९६४ ई.  में संजय गान्धी ब्रिटेन की `हॉल्स रॉयल' नामक विश्वविख्यात
कारखाने में मोटर-गाड़ियों के निर्माण का प्रशिक्षण लेने पहुँचे. `रॉल्स
रॉयस' कम्पनी हर साल २० प्रशिक्षणार्थियों का चयन कर उन्हें पाँच वर्षो
तक मोटरगाड़ियों के निर्माण का बुनियादी तकनीकी प्रशिक्षण देती है, जिस
दौरान प्रशिणार्थियों को ९ पाउण्ड (लगभग १५३ रु.  ) की दर से साप्ताहिक
भत्ता दिया जाता है. संजय गान्धी ने वहाँ प्रशिक्षण के तीन वर्ष पूरे होने
के बाद ही भारत लौटने का फैसला कर लिया. किन्तु, अपनी पत्नी मेनका गान्धी
(मेनका से संजय की शादी १९ सितम्बर, १९७४ ई.  की हुई थी.) द्वारा सम्पादित
`सूर्या इण्डिया' के जुलाई १९७१ ई.  के अंक के लिए दी गयी भेंटवार्त्ता में
संजय गान्धी ने `रॉल्स रॉयस' कारखाने में प्रशिक्षण अधूरा छोड़ कर आने के
निर्णय की चर्चा करते हुए कहा था, मैंने सोचा कि मैंने यथेष्ट सीख लिया है.
संजय गान्धी के शैक्षणिक जीवन में ऐसी कोई विशेषता नहीं थी, जिसकी वजह से
वे आकर्षण या विवाद के केन्द्र बनते. उन्हें विवादास्पद बनाया कम ईन्धन में
ज्यादा दूरी तक चलनेवाली और कम लागतवाली छोटी मोटरगाड़ियाँ बनाने के उनके
इरादे ने, जिसके लिए भारत-सरकार ने उन्हें ३१ नवम्बर, १९७० ई.  को जारी
किए गए अनुबन्ध-पत्र (लेटर  फ इण्डेण्ट) की तहत अधिकृत किया था. विवाद
के कारणों की चर्चा से ज्यादा प्रासंगिक है इसका उल्लेख कि मोटरगाड़ियों
के निर्माण का सपना, संजय गान्धी का सबसे पुराना और प्यारा सपना था. जिस
उम्र में बच्चे तितलियों के पीछे भागते हैं, गुब्बारों से खेलते हैं, संजय
गान्धी तीन मुर्त्ति-स्थित प्रधानमन्त्री-निवास के अहाते में उन मोटरों
को निहारते रहते थे, जो `चाबी घुमाते ही सर्र से भाग चलती है.' उन `जादुई
मशीनों' से संजय गान्धी का इस कदर लगाव हो गया था कि छठी वर्शगाँठ के अवसर पर
जब पण्डित नेहरु ने एक मोटर भेंट की, संजय गान्धी अपने तमाम खिलौनों को भूल
गए. उन्हीं दिनो से वे इन `जादुई मशीनों' की ताकत के रहस्य को अनावृत करने
और ऐसी मशीनें खुद भी बनाने की सोचने लगे थे. अपने इस सपने के बारे में वे
अपने नाना अथवा माँ को ही नहीं, आगन्तुकों को भी बताया करते थे. सन् १९६० ई.
में संजय गान्धी स्कूल में छुट्टी के दौरान देहरादून से दिल्ली आए हुए थे.
उसी वक्त प्रधानमन्त्री-निवास में अतिथि के रुप में ठहरी हुई थीं लेखिका
मेरी सिटन, जिन्होंने आइंस्टीन, पॉल रॉब्सन और जवाहरलाल नेहरु के बारे में
किताबें लिखी हैं. एक दिन संजय गान्धी ने मेरी सिटन से कहा, `चलिए हम लोग
घूमने चलें.' लेकिन बाहर निकलने के बाद संजय चुप्पी साधे रहे. वे दोनों
देर तक प्रधानमन्त्री-निवास के खूबसूरत बाग में घूमते रहे, लेकिन चुप्पी
खत्म न हुई. मेरी को हैरत हो रही थी कि इस लड़के ने बड़े उत्साह के साथ
घूमने का प्रस्ताव रखा और अब चुप क्यों है? मेरी सिटन ने भी तय कर लिया
होगा कि वे अपनी तरफ से कोई सवाल नहीं पूछेगा. अचानक संजय गान्धी रुके और
उन्होंने मेरी सिटन की ओर देखते हुए अपना संकल्प दुहराया, `बड़ा होकर मैं
मोटरगाड़ियाँ बनाऊँगा.' मोटरगाड़ियाँ बनाने की इस ललक के कारण संजय गान्धी ने
`सीनियर कैम्ब्रिज' की परीक्षा पास करने के बाद आगे की पढ़ाई के लिए कॉलेज की
जगह कारखाने को चना. इस सपने को जल्दी-से-जल्दी पूरा करने की उतावली में ही
वे कारखाने का प्रशिक्षण भी अधूरा छोड़ भारत आए और पुरानी मोटरों के ढाँचे,
इंजिन और पुरजे जमा कर अपनी मोटर का मॉडल तैयार करने में भिड़ गए. इस काम
में उन्हें दक्षिण दिल्ली के एक मोटर मैकेनिक अर्जुनदास से बहुत मदद मिली;
क्योंकि अर्जुनदास की दिल्ली के उन तमाम कोनों से वाकफियत थी, जहाँ मोटरों
के पुराने पुरजे सस्ती दरों पर मिल सकते थे. संजय, गान्धी से अर्जुमदास का
परिचय राजीव गान्धी ने करवाया था. संजय गान्धी ने अर्जुनदास की मदद से अपने
सपने को साकार करने में डट गए. सन् १९६७ ई.  के मध्य से संजय गान्धी हर रोज
सबेरे आठ बजे अपने उस कामचलाऊ कारखाने में पहुँच जाते और देर रात तक वहाँ
काम करते रहते. संजय गान्धी को अपनी धुम के पीछे पागल होने का एक आधार भी
मिल गया था. सन् १९६७ ई.  में जब वे ब्रिटेन से लौटे, भारत में योजना-आयोग,
परिवहन-समस्या के विशेषज्ञों, सम्बद्ध मन्त्रालयों एवं सांसदों के बीच यह
बहस चल रही थी कि भारत में छोटी मोटरगाड़ियों का प्रचलन किया जाना चाहिए
या नहीं? छोटी मोटरगाड़ियों का निर्माणकार्य निजी क्षेत्र के निर्माताओं को
सौंपना चाहिए या सार्वजनिक क्षेत्र के प्रतिष्ठानों को? छोटी मोटरगाड़ियों
के निर्माण से जुड़े ऐसे ही अनेक सवाल और जवाब हवा में उछाले जा रहे थे.
दरअसल, इस बहस की शुरुआत सन् १९५४-५५ ई.  के करीब हो चुकी थी, जब केन्द्रीय
मन्त्री मनुभाई शाह ने यूरोप और जापान में इस्तेमाल की जाने वाली, कम
खर्चीली, छोटी मोटरगाड़ियों से प्रभावित होकर भारत में भी उनके प्रचलन का
सुझाव दिया था. महत्त्वपूर्ण तथ्य यह है कि संजय गान्धी ने अनुबन्ध-पत्र
मिलने पर जिस उत्साह के साथ `मारुति' नामक अपनी मोटरगाड़ी बनाने के लिए
४ जून, १९७१ ई.  को मारुति लिमिटेड कि स्थापना की और कारखाना बनाने के लिए
हरियाणा के तत्कालीन मुख्य मन्त्री वंशीलाल के सहयोग से दिल्ली-गुड़गाँव
सड़क के किनारे ४०५ एकड़ से कुछ ज्यादा जमीन प्राप्त की. उसमें उन्हें
सफलता नहीं मिली. सन् १९७२ ई.  में `मारुति' के मॉडल के दिल्ली में
सार्व-जनिक प्रदर्शन के वक्त यह घोषणा की गयी थी कि अप्रैल, १९७३ ई.  तक
`मारुति' बाजार में आ जाएगी, लेकिन सन् १९७७ ई.  तक भी `मारुति' के केवल २०
मॉडल बन सके. इस विफलता के कारणों में शायद यह भी रहा हो कि संजय गान्धी ने
जोखिम उठाने की जिद को ही सफलता का आधार मान लिया था. जिद और जोखिम उठाने
की प्रवृत्ति शायद उनके व्यक्तित्व में ही बसी हुई थी, जिसका परिचय उन्होंने
राजनीति में अपनी हिस्सेदारी के दौरान भी दिया. लेकिन, यह एक अलग मुद्दा है,
हमारी मौजूदा बातचीत के सन्दर्भ में जोखिम उठाने की प्रवृत्ति का परिचायक
है मोटरगाड़ी और विमान जैसे तेज वाहनों से उनका लगाव. मोटरगाड़ियों के बारे
में जितनी बारीकी से उन्होंने जानने और सीखने की कोशिश की थी, उतनी ही लगन
से विमान चलाना सीख, उन्होंने सामान्य अवधि से कम में ही कमर्शियल पाइलट
का लाइसेंस भी प्राप्त कर लिया था. अजीब संयोग है कि उनकी दोनों ही प्रिय
सवारियों--मोटरगाड़ियों और विमान के साथ उनके जीवन की दु:खद घटनाएँ जुड़ी
रहीं. मोटरगाड़ियों के प्रति लगाव ने उन्हें आलोचना का केन्द्र बनाया और
व्यावसायिक असफलता भी हाथ लगी. विमान ने तो जीवनलीला की समाप्त कर दी. एक
अजीब संयोग यह भी है कि जिस विलिंगडन अस्पताल (अब राममनोहर लोहिया अस्पताल)
के अहाते से संजय गान्धी की जीवनयात्रा शुरु हुई थी, उसकी समाप्ति कि दु:खद
घोषणा भी औपचारिक तौर पर वहीं की गयी.
