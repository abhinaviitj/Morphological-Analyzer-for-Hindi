<ळिटेरटुरे><ऐस्सय्स्><षइ खुबेर् णट्ह्><णिल्कन्ट्ह् ऊडस्><१९८३><इस्तविड्यलय् फुब् (खिरट् णडि ंएन्)><अरनसि><३०-३५><२०८०><षइ ख्., णिल्कन्ट्ह ऊडस्, ऐस्>

+ यह गंगातट का नीलकंठ पाखी है. बबूल पर बैठा हुआ. उदास, अति-~उदास. पता नहीं किस
वेदना से यह नतशीश है. सृष्टि की 'बड़ी माँ', यह तेरा पाखी है. नदी माता, धरती
माता, सात-बहनें वनसप्ती माता, यह दुर्बल पक्षी तेरा ही नयन-मणि है. विकल, अति
विकल. सन्तप्त, अति सन्तप्त. युगों से विकल. मुझे तो लगता है कि निरवधि काल के
प्रस्थान-बिन्दु से ही यह विकल पक्षी उदास कंटकित डाल पर बैठा है. यह बिना नीड
का अथवा नीड-छिन्न हो कर रूस-रस-गन्ध-गान से सर्वहारा बना हुआ इसी उदास डाल
पर बैठा है. इस पर कवियों ने काव्य नहीं लिखे. इस पर शाश्वत शनि-दृष्टि है.
विधाता की तर्जनी के अविराम रोष का यह भागी है. धरा-धरित्री है इस की माँ,
पापहरा नदी है इसकी माँ, सात बहनें वनसप्ती मातृकाएँ हैं इसकी माँ, जो प्रतिरात्रि
गंगा-तट पर फूल लोढ़ने आती हैं और एकान्त सुनसान में उनकी चूड़ियाँ रह-रह कर खनक
उठती हैं. इसकी भी माँ वही है जो हमारी तुम्हारी-उसकी, राव-रंक, सुन्दर-असुन्दर
सबकी माँ है, सबकी 'बड़ी माँ'. लगता है कि यह पक्षी गंगा से ब्रह्मपुत्र तक का
विकल चक्कर काटने वाले डैनों को बन्द करके आज बैठा-बैठा कुछ गुन रहा है, कुछ
प्रार्थना कर रहा है. कुछ इस प्रकार की प्रार्थना,"बड़ा ही विकल हूँ बड़ी माँ,
स्थिर कर दे बड़ी माँ; सृष्टि की निर्मलता काली पड़ती जा रही है. मैं इसे कितना
धारण करूँ माँ, कितना विष अपने कंठ से सहता जाऊँ ?" अथवा यह भी हो सकता है कि
पास का प्रवहमान नदी-जल एक प्रार्थना-~पुरोहित है और उसके उद्गान का नया-नया अर्थ
मनन करता हुआ यह शान्त समाहितचित्त पक्षी अपने भीतर कोई करूण कथा, कोई नदी-कथा
या कोई प्रेम-कथा रच रहा हो. भीतर चुपचाप मोती के दाने की तरह पलती हुई कोई
कान्त कथा, जिसे यह बोलता नहीं, क्योंकि कथा का दर्द गम्भीर है, मर्म गूढ़ है और
अशब्द ही उसकी एकमात्र भाषा हो सकती है. पर यह अपने भीतर पलती कथा का संकेत
कभी-कभी दे जाता है अचानक डैने खोल कर आसमान में उड़ते समय. तब भूरे बदरंग डैनों
के भीतर अद्भुत नील छटा अचानक ऐसे उद्घाटित होती है मानो अभी-अभी किसी देवता
का ऊर्ध्वगमन हुआ हो, अभी-~अभी काले लौहभूत आसमान के हृदय में एक ताज़ा नीलकमल
खिला हो और हमारी आँखों में, हमारी 'रेटिना' पर, हमारे दृष्टि-स्नायुमंडल में
प्रविष्ट होता हुआ सहस्त्रार भूमि में पहुँच कर बोध का एक अनुभव बन गया हो. तब
इसके व्यक्तित्व का सम्पूर्ण रूपान्तर हो जाता है और इसके भूरे गात्र पर पड़ती हुई
सूर्यकिरण इसे राजसी रूप दे देती है. तब लगता है कि यह पक्षी न होकर किसी महाकाव्य
का मंगलाचरण हो. रूप का एक अपूर्व क्षण-आभास या क्षणिक उद्-~घाटन ही इसकी एकमात्र
ललित अभिव्यक्ति है, शेष जो कुछ है वह चुप्पी है. इसी से इस उदास पक्षी को ग्रीष्म
का पक्षी कहा गया है. ग्रीष्म में यह कभी धीमे-धीमे रुदन या गान भी करता होगा तो
उस प्रतप्त मरुत्-हाहाकार में कौन सुन पाता है ? तब दुपहरिया दैत्य की तरह मुँह
बाये हाँफती है. सब-के-सब पस्त रहते हैँ. ऐसे में किसी को गान या रुदन सुनने की
फुरसत कहाँ है ? एक तरह से यह बाहरमासी यातनाभोगी चुप्पा पक्षी है. रह-रह कर
आन्तरिक पंखों की वर्णच्छटा का उद्भास करना ही इसकी एकमात्र ललित कला है. अन्यथा
यह तो गद्यगन्धी स्वभाव का रूखा-सूखा जीव है. भीतर-भीतर कवि और दार्शनिक सब कुछ,
पर बाहर-बाहर गद्य का रूक्ष वल्कल.
नीलकंठ एक गम्भीरतर दु:ख की तलाश में है. दुनिया में दु:ख तो बहुत हैं, परन्तु
अगम-अगाध गम्भीर दु:ख बहुत ही कम ! ठीक वैसे ही जैसे कामबोध की खुजलाहट तो सबके
पास है, परन्तु निर्मल उदात्त प्रेम की क्षमता बिरले के ही पास होती है. काम
ऊर्ध्वतर होता हुआ निर्मल ज्योतिष्मान् होता जाता है. वैसे ही दु:ख उलटी दिशा में
गम्भीर से गम्भीरतर होता हुआ प्रगाढ़ और पारदर्शक होता जाता है. ऐसा पारदर्शक
कि वह सार्वभौमता का दर्पण बन जाय ! निर्मल, प्रसन्न और गम्भीर दु:ख. जैसे काम के
कई स्तर होते हैं वैसे ही दु:ख के भी कई स्तर होते हैं. एक दु:ख तो ऐन्द्रिक लोक
का है, आहार-निद्रा-भय-मैथुन का दु:ख. इस दु:ख के द्वारा हमारे अस्तित्व का
पशुत्व-अंश पीड़ित होता है और हम व्यथा पाते हैं. परन्तु इससे ऊपर है वह दु:ख
जिससे हमारा मनुष्यत्व आहत होता है, हमारी विकसित रागात्मक वृत्तियों में घाव हो
जाता है और उनसे रक्त-~क्षरण होने लगता है, हमारी विवशता सकरूण हो उठती है. यह
दु:ख-बोध मिलता है ग्रीक ट्रेजडी में या आज के कुछ महान् उपन्यासों में, शेक्सपियर
के नाटकों में. यह है रागलोक का दु:ख. परन्तु इससे भी ऊपर एक दु:खलोक है
रागोत्तर लोक का दु:ख. यह है मूल्यों ओर आदर्शों का लोक, जिसके माध्यम से 'ऋत'
शुद्ध और पवित्र बना रहता है. जब यह लोक दु:ख से आहत होता है, तब मनुष्य के
साथ-साथ देवता भी अश्रुपात करते हैं. इससे सृष्टि के हृदय में एक घाव हो जाता है.
और ऐसा सार्वभौम दु:ख ही ऋत की मंगलमयी शक्तियों को अपनी विकल कातरता के माध्यम
से पुन: अवतरण करने को प्रेरित कर पाता है. ऐसी सार्वभौम वेदना के कारण ही ईश्वर
का अवतार सम्भव होता है. रागलोक का दु:ख रस की साध्यावस्था है, परन्तु रागोत्तर
सार्वभौम वेदना का दु:ख रस की सिद्धावस्था है. 'अगामेनन' का दु:ख, व्यक्तिगत
रागलोक का दु:ख है, परन्तु सीता की वेदना एक सार्वभौम दु:ख और सार्वभौम यातना
से जुड़ी है. अत: ग्रीक ट्रेजेडी रागलोक के दु:ख को व्यक्त करती है तो रामायण
रागोत्तर लोक के दु:ख को, जिसमें सृष्टि को परिचालित करने वाले 'ऋत' के हृदय
में घाव हो गया है. रतिक्रिया से वंचित रह जाने का दु:ख ऐन्द्रिक लोक का दु:ख है,
परन्तु प्रणय के आहत और खंडित होने का विप्रलम्भ-प्रधान दु:ख रागलोक का दु:ख
है, परन्तु साथ ही ऋतचक्र के घायल हो जाने का दु:ख सार्वभौम वेदना से जुड़ा है.
सीता की व्यथा धरित्री की व्यथा का ही एक रूपान्तर है. यही बात शकुन्तला की व्यथा
के बारे में नहीं कह सकते. सीता की व्यथा रागबोध के साथ-साथ लोकव्यापी 'शील' से
संयुक्त है अत: यह रागात्मक के साथ-साथ नैतिक स्तर से भी जुड़ी है. इसी से यह
करूणा और दु:ख का अधिक सार्वभौम, अधिक घनीभूत, गम्भीरतर रूप है. साहित्य में ऐसे
दु:ख के श्रेष्ठतम आलम्बन हैं राम और सीता. 'रामस्य करूणो रस:' और सीता तो राम
से भी करूणतर हैं. ऐसी करूणा ही रागात्मक विकलता से ऊपर उठ कर आवहमान उत्तरकाल
की तपस्या बन जाती है.
तो यह नीलकंठ चुप्पा पाखी इस लिए है कि यह गम्भीरतर दु:ख की तलाश में डूबा हुआ है.
इसे देख कर मुझे तो ऐसा ही लगता है. ऐसे दु:ख में मृत्यु के भीतर जीवन का कोई
छिपा हुआ बीज वर्तमान है. यह दु:ख उत्तप्त ग्रीष्म के हृदय में पलती हुई एक अर्द्ध
हस्ति भूमि है. यह कहीं किसी लावण्य-समुद्र के अतल तलातल से निकला हुआ कोई
दृढ़ प्रवाल द्वीप है, जिससे कभी-कभी महा-~कवि कि चन्द्रांकित पाल वाली नौका जा
लगती है. मन की अन्तिम शय्या पर कहीं कोई दु:ख सो रहा है, सौम्यकान्त कमललोचन
दु:ख, और उस दु:ख के बोध को ही नीलकंठ तलाश रहा है. मन में अतल में स्थापित यह दु:ख
ही जीवन-~समुद्र के ऊपरी तल पर प्राण और अमृत का महीरूह बन कर उदित होता है,
मधु और ज्योति का वितरण करता है, हृदय-हृदय में, मानस-मानस में. नीलकंठ इसी दु:ख
की तलाश में नीचे उतर रहा है, नीचे अति नीचे, उस अतल शय्या के और अधिक पास वह
निरन्तर चला जा रहा है. जिस दिन उस गम्भीरतम दु:ख से उस की भेंट हो जायेगी,
उस दिन सारा जीवन ही सहस्त्र-सहस्त्र धुनों में फूट उठेगा. "नीलकंठ चुप्पा है,
नीलकंठ मुँहचोर है", ओ मेरी प्रिया, ओ मेरी बान्धवी, तेरे सारे उपालम्भ इसके-उसके
और मेरे लिए सही हो सकते हैं, पर तू यह मत सोच कि यह विकल नीलकंठ भी हम सब जैसा
है, और तेरी जैसी किसी के द्वारा दिये गये आहत अभिमान के कारण उसका हृदय छिन्न
हो गया है. तेरी जैसियों का दिया हुआ दु:ख तो सच कहूँ तो दो कौड़ी को भी महँगा
है. जो रत्ती भर प्यार तू दो उँगलियों पर उठा कर देती है वह तो हर एक जानवर
की दाल-रोटी है. भला उससे क्या गम्भीर उपलब्धि होगी ? असल दान और आदान तो नीचे मन
की गहराई में उतरने पर उपलब्ध होता है और उस अतल गम्भीर दान-आदान के सन्दर्भ में
ही गम्भीरतम दु:ख अस्तित्वान् हो पाता है, अन्यथा नहीं. तो मेरे मित्र, मेरे
आलोचक और मेरी बान्धवी, तुम सब कहते हो कि मेरी रचनाओं में अब किसी नयी तकलीफ़
का, नये दर्द का आगमन होना चाहिए, क्योंकि मेरे द्वारा व्यक्त दर्द पुराना पड़ गया
है. हो सकता है कि बात ऐसी ही हो. परन्तु यह नीलकंठ तो संकेत देता है कि यदि दु:ख
बृहत्तर दु:ख हो, या गम्भीर दु:ख हो तो उस का चेहरा ही सार्वभौम और सार्वकालिक
होता है और यदि उसकी सार्वभौमता और सार्वकालिकता असली है, खाँटी है तो वह कभी भी
पुराना और बासी नहीं हो सकता. आखिर वह कौन-सा नया दर्द है जो मैं अपनी रचनाओं में
डालूँ ? क्या वह जीवन में दो मीटर मखमल या रेशम न पाने का दु:ख है ? क्या वह अच्छा
वेतन और बोनस न पाने का दु:ख है ? क्या वह रोटी-दाल भी नसीब न होने का दु:ख है ?
अवश्य ही रोटी-दाल का नसीब न होना एक अति तीव्र और बुनियादी वेदना है, पर वह ऐसी
वेदना नहीं, जो पशु से भिन्न मनुष्यता की मौलिक शिनाख्त कही जा सके. रोटी-दाल या
रतिक्रिया से वंचित रह जाने का दु:ख ही अपने युग की सर्वोच्च व्यथा बन गयी है. पर
यह व्यथा बृहत्तर दु:ख को रचने का उपयुक्त उपकरण नहीं. यही तो मेरी इस युग से
शिकायत है. अपनी प्रचंड वैज्ञानिक उन्नति और भोग के प्रचुर साधनों को अधिकाधिक
उपलब्ध कराते हुए भी औद्योगिक-वैज्ञानिक सभ्यता दिन-पर-दिन हमें इतना हीन और लघु
करती गयी कि किसी भी बृहत्तर दु:ख का दु:ख के रूप में अनुभव करने की क्षमता का ही
लोप हो गया. दैनन्दिन ऋतचक्र आहत होता रहता है, शील का हृदय शर-विद्ध किया जाता
है, बुनियादी निर्मलता खंडित होती रहती है, और जो रोटी-दाल से वंचित रह जाने की
व्यथा को सर्वोच्च मानते हैं, उनसे इस बृहत्तर व्यथा की बात करना, उनकी दृष्टि
में, वंचना या पागलपन है. तो भी एकाध ने अपने सावधान या असावधान क्षणों में इस
बात को मंजूर किया था. मुझे स्मरण है कि किशनचन्दर ने एक बार कहा था कि इस युग से
मेरी यही शिकायत है कि इसने कोई 'बड़ा दु:ख' मुझे नहीं दिया जिसे मैं व्यक्त कर
सकूँ, मुझे कोई महाकाव्योपम दु:ख नहीं मिला, और मैं जीवन भर मामूली अभावों की
व्यथा को ही अपने साहित्य में परोसता रहा. नव्य वामपक्षी दार्शनिक हरबर्ट
मारक्यूज ने भी स्वीकार किया है कि हमारे युग की बोधशक्ति इतनी कुंठित हो चुकी है
कि किसी भी वेदना या उल्लास का तीव्र बोध प्राप्त करने में अक्षम है और मनुष्य का
मन सुविधा-~भोग तथा यथास्थिति से सन्तोष द्वारा किसी भी प्रकार की प्रखरता से हीन
हो चुका है. मनुष्य दिन-पर-दिन एकहरा 'एक आयाम वाला' होता जा रहा है और वह आयाम
है मात्र भौतिक सुख के साधनों का संचय. फलत: आज वह अपनी 'आत्मा' को या अस्मिता को
वस्तुओं में पहचानता है. अपनी गाड़ी, मकान, किचन और शय्यागृह के उपकरणों के मध्य
उसकी 'अस्मिता' रह गयी है और इस 'समृद्धि के नरक' में वह सुख के मल-द्वार का कीट
बन कर पूर्णत: सन्तुष्ट जीवन जी रहा है. उसमें मृत्यु-भय, क्रोध, उत्कंठा या
प्यार-मुहब्बत की अनुभव-क्षमता का ही धीरे-धीरे लोप होता जा रहा है. आत्मिक स्तर
पर यह बात पश्चिमी-पूर्वी दोनों भूखंड़ों में प्रसार करती जा रही है. ऐसे सन्दर्भ
में बृहत्तर दु:ख, गम्भीरतम दु:ख, मनुष्य के 'ऋत' में, उसकी मूल निर्मलता में घाव
हो जाने का दु:ख उसे क्या व्यथा-वेदना देगा ? और उसमें क्रान्तिकारी चेतना या
किसी प्रकार की चेतना के तीव्र रूप की क्या आशा की जा सकती है ? भारतीय सन्दर्भ
में चल रही 'स्थापित' और 'विरोधी' दोनों विचारधाराओं से सम्बद्ध व्यवस्था में भी
एकमात्र चिन्तन यही रह गया है कि 'जितना पा रहे हैं, उस से ज्यादा पायें'--बस,
यही ज्यादा न पा सकने का दु:ख ही एकमात्र दु:ख है जिसे विभिन्न शब्दावली में एक
छद्म वकालत के रूप में सभी पेश कर रहे हैं. चाहे वाम चिन्ता हो या दक्षिण चिन्ता,
मनुष्य के अन्दर उपस्थित भयावह शीलगत संघात की चर्चा किसी के अन्दर नहीं. मनुष्य
दैनन्दिन समृद्धता के साथ-साथ कुटिलतर और जटिलतर होता जा रहा है, उस की
अन्तर्निहित निष्कलंक निर्मलता का लोप होता जा रहा है; फलत: किसी गम्भीरतर-बृहत्तर
दु:ख-~बोध की भावना आधुनिक साहित्य में नहीं. जो कुछ दु:ख-~बोध है वह क्रोध या
सेक्स की खुजलाहट मात्र है.
प्राचीन कवियों ने इस निर्मलता की विकृति और आन्तरिक शील की ट्रेजेडी पर आँसू
बहाये हैं. परन्तु हम इसको व्यर्थ और निर्रथक मान लेते हैं क्योंकि हम 'नये दर्द'
के नाम पर 'पशु रीति' से ही अपने को सीमित किये हुए हैं. बल्कि सृष्टि में जो कुछ
बची-खुची निर्मलता और पवित्रता है उसे भी अपनी गोमेदवर्णी वासना से काषाय और रातुल
करके कलुषित करते रहते हैं और इस क्रिया में हमें एक पीड़ा-रस, एक 'सैडिस्टिक'
आनन्द मिलता है. आधुनिक साहित्य में 'रावण' आकर्षक चरित्र है और उसके असंख्य
प्रतिरूप हमने रच डाले हैं. परन्तु सीता का एक भी प्रतिरूप हम नहीं रच सके. मनुष्य
के इस नैतिक पतन का सबसे अच्छा दर्पण है हमारा भूमंडल-व्यापी आधुनिक साहित्य. अत:
हे मेरे मित्र, हे मेरी बान्धवी, हे मेरे आलोचक, यदि तुम आज किसी सार्वभौम ऋत के
अपमा-~नित और पराजित होने के दु:ख को अनुभव न कर पाओ तो मुझे आश्चर्य नहीं. पर
ऐसे भी कवि हुए हैं, जिन्होंने भुजा उठाकर धर्म की व्यथा का अरण्य-रोदन किया है
और मनुष्य की निर्मलता-पवित्रता के अपहरण पर एवं असुर की अशोक वाटिका में उसके
अवरूद्ध कातर रूदन पर महाकाव्य लिखा है. इस खंडित पवित्रता को शोक-गाथा और उससे
उत्पन्न जीवनी शक्तियों के तेजस्वी उद्धारक रूप पर काव्य-उपन्यास लिखने की क्षमता
हमारे प्रलुब्ध मन में अब नहीं रही परन्तु उनका मन मजबूत था. वे कर सकते थे. जब-जब
प्रलोभन की मोहक डाल पर किसी नारी या पुरुष के हाथ बढ़े हैं, जब-जब किसी नारी या
पुरुष का मन किसी मायामृग के मोह-वल्कल की ओर आकर्षित हुआ है, स्वर्ग से धरती
तक दु:ख और वेदना का सोता फूट उठा है और कवि-कंठों में वह श्लोक बनकर फूटा है.
आधुनिक युग में इस परम्परा की कृतियाँ रही हैं ग्येटे का 'फॉस्ट'. परन्तु मनुष्य
के आन्तरिक शीलभंग की यन्त्रणा के पूरे चित्र को अपने आधुनिकतावादी मुहावरों से
ढकने का प्रयास ही आधुनिक साहित्य की एकमात्र उपलब्धि रही है.
*
