<शोचिअल् श्चिएन्चे><ञोरेस्ट्र्य्><आटुल् श्हर्म><फर्यवरन् अउर्  शन् रक्स्हन्><१९९१><ठक्स्हिल फ्रकस्हन्><णेत् ढेल्हि><२२ टो २७><२५००><आटुल् - फर्यवरन् अउर्  शन्रक्स्हन्>

वर्षा ऋतु को हमारे यहां `बसक्याल' कहते हैं. रात-दिन बारिस की फुहार
कई-कई दिनों तक बरसते रहना तो सामान्य बात थी. थोड़ा तेज बारिस कई दिनों
तक होते रहने को हम `झड़' लगना कहते हैं. हफ्ते-दो-हफ्ते `झड़' लगे रहने
से भी कभी कोई टूट-फूट या अनिष्ट नहीं होता था. बारिस को वानस्पतिक आवरण
अपने में समाहित कर पानी को भूमि पर जैसे बहुत सम्हाल कर उतारता था. पानी
की स्वयं की सुरक्षा के साथ भूमि की सुरक्षा होती थी और इस एहसान के
पुरस्कार स्वरूप दोनों वानस्पतिक आवरण को लहलहा देते थे.
बरसात के मौसम में गांवों के जानवर दूर वनों में शिविर के रूप में रखे
जाते थे. इन शिविरों को `मरोड़ा' कहा जाता है. मैरोड़ो में विशेष चारा
उपलब्ध होता था. इन शिविरों में दूध-दही की तो जैसे नदियां बहती थीं.
इनमें मक्खन भी खूब खाने को मिलता था.
बरसात में दूर पातल (चारागाह) में बांसुरी की तान और जानवरों के गले में
बंधी घंटियों की घन-घन पर आज भी मन नाच उठता है. योगियों के परमानन्द से
साक्षात्कार तो इस वातावरण में सहज ही हो जाता है. उत्तुंग पर्वत शिखरों
पर विरही प्रियतम के सन्देश वाहक मेघ-प्रिया की विरह-व्यथा देख जैसे
द्रवित हो जाते थे. इन पर्वत श्रृंखलाओं से अठखेलियां करते ये श्याम-मेघ
उमड़-घुमड़ कर बरसना आरम्भ करते थे तो एक थिरकन मन में सहज ही पैदा हो
जाती थी. स्वर्ग से भूमि पर उतरती गंगा की शिव (कल्याण) रूपी पर्वतों के
जटा रूपी लह-~लहाते वनों के माध्यम से भू-लोक में अवतरण की कल्पना इसी
परिवेश में उत्पन्न हुई होगी. इसी पर्वतीय में उत्पन्न कालीदास इससे दूर
राजकीय सुख-~सुविधा में इसे भुला नहीं सका. वास्तव में इसी परिवेश की याद
से व्यथित ह्रदय की अनुभूति को कविता के रूप में चित्रित कर कालीदास
महाकवि हो गए. यह क्षमता है इस स्वर्गीय पर्यावरण की.
पर्वतीय गांवों का सामाजिक-आर्थिक परिवेश तो एक आदर्श परिवेश था.
सहकारिता, सहअस्तित्व और मानव धर्म तो हमारी जीवन पद्धति में कुट-कूट कर
भरे थे. प्राकृतिक छटाओं से परिपूर्ण पर्वत-श्रृंखलाएं स्वयं सहकार और
सहअस्तित्व की प्रतिमूर्ति हैं. एक-से-एक ऊंचे पहाड़, जैसे हाथ-में-हाथ
डाले एक साथ सूर्य को स्पर्श करने दूर आसमान में बढ़ते चले जाते प्रतीत
होते हैं. इन्हीं की गोद में बसे गांवों में लोग अद्वितीय मानवता का
प्रदर्शन करते हुए एक-दूसरे को जीने में सहायता देते रहते थे. कार्यों का
बंटवारा ऐसा कि प्रत्येक अलग-अलग व्यवसाय में रत रहते हुए भी एक-दूसरे के
पूरक होते थे. कृषक, लोहार, रुड़िया, औंजी, चर्मकार, कोली, सुनार सभी
एक-दूसरे के लिए कार्य करते ग्राम्य-जीवन के आर्थिक परिचक्र की कड़ियां
होते थे. इस पद्धति से सब अपने-अपने व्यवसाय में उत्कृष्टता की ऊंचाइयों
की ओर बढ़ते थे. एक के व्यवसाय-क्षेत्र में दूसरे का दखल नहीं. किसी का
किसी पर एहसान नहीं वरन् एक-दूसरे के पूरक थे. आवश्यकताएं कम थीं और
सन्तोष भी अधिक था.
वस्तु विनिमय हमारे आर्थिक पर्यावरण का मूल अवयव था. बेचने की बात लोग
करते ही नहीं थे. दूध बेचना या दूध के लिए पैसे लेना तो सुना ही नहीं था.
प्रत्येक घर में १५-२० जानवर तो होते ही थे. घास-पानी पर्याप्त था तो
जानवर स्वस्थ और दूध-दही प्रचुर. जब हम छोटे थे तो २-०० रू. किलो घी का
भाव अवश्य सुना था. किसी के घर में कोई उत्सव ब्याह-शादी हो तो सहायता
स्वरूप जिसके पास जो वस्तु हो दी जाती थी और सब मिलकर कार्य निपटाते थे.
गेहूं-~कोदा पिसाने के लिए पानी की चक्की जिन्हें हम `घट्ट' कहते हैं,
होते थे. पिसाई पैसे में नहीं आटे में दी जाती थी. वास्तव में पैसे का
नहीं वस्तु का महत्व था. मानवता तो सर्वोपरि थी ही. अर्थव्यवस्था ऐसी कि
चांदी के कुछ सौ कलदारों वाला सेठ कहलाता था. एकन्नी-दुवन्नी में बात
होती थी. घरों में चोरी तो कभी सुनी ही नहीं थी. कहीं बहुत दूर मैदानों
से चोरी होने की खबर मिलती तो वह कथा सरीखी लगती थी. लोग घरों पर ताले
नहीं लगाते थे.
उस समय हमारे पहाड़ों में न चाय पी जाती थी, न बीड़ी-सिगरेट. बड़े-बूढ़े
हुक्का गुड़-गुड़ाया करते थे. इस गुड़-गुड़ाहट में भी एक शालीनता का आभास
होता था. मेहमानदारी का भी यह एक प्रमुख तरीका होता था.
आध्यात्मिक तथा धार्मिक पर्यावरण तो हमारे पर्वतांचलों की विशेषता ही थी.
यह देव-भूमि और तपो-भूमि, सौम्य और पवित्र भावना ये दोनों यहां सहज ही
व्यक्ति-व्यक्ति में समाये थे. प्रसिद्ध बदरी-केदार देवत्व के प्रतीक
हैं. भारत से ही नहीं समस्त विश्व के जनमानस यहां अनेक असुविधाओं की
परवाह न करते हुए उमड़ते चले आते है. दूर मैदानी रेलवे-स्टेशनों से
३००-३५० कि. मी. पैदल, डण्डी, घोड़ों आदि से श्रद्धालु-जन `बद्री विशाल
की जय' बोलते हुए बढ़ते चले जाते थे. पतित पावनी गंगा अमृत की धार लेकर
गंगोत्तरी से धर्मार्थ इसी क्षेत्र से उत्तरी है. घर-घर में पूजा तथा
धर्म-पालन तो हमारे जीवन के अंग थे. धर्मज्ञ एवं ज्योतिष के प्रकाण्ड
विद्वान अभी भी यहां हैं. यहां की हवा में ही कुछ ऐसा है कि मनुष्य
अध्यात्म एवं धर्म की ओर सहज ही प्रवृत्त होता है.
घास और लकड़ी लाने के लिये मीलों जाना पड़ता है. अनाज तो दुकान के भरोसे
ही मिलता है. जंगल वीरान हो गए. खेत अनुपजाऊ होते जा रहे हैं. पानी के
स्रोत सूख रहे हैं और वर्षात अनिश्चित और असामयिक हो गई है.
मन में अब न वह उमंग है न उत्साह. आत्मीयता को बेगानेपन ने घेर लिया है.
व्यवहारिक नीरसता से लोगों के चेहरों पर भी नीरसता और उदासीनता का राज्य
हो गया. ऐसा वातावरण बन गया है कि मानो सांसारिकता के मिथ्यापन ने सबको
महान वैराग्य प्रदान कर दिया हो. सामाजिक अध्यात्मिक एवं धार्मिक
पर्यावरण की प्रदूषण भी चरम सीमा की ओर अग्रसर हो रहा है.
प्रत्येक ऋतु के साथ कुछ-न-कुछ आपदा की शंका बनी रहती है. बसन्त ऋतु में
पेड़ों के अभाव में पुष्पों तथा नव-कोपलों के जीवनदायी दृश्य के स्थान पर
धूल भरी आंधियां और असामयिक एवं अप्रत्याशित ओला वृष्टि सामान्य हो गई
है. `बुरांस' के फूल ढूंढ़ने से भी नहीं मिलते. ग्रीष्म तो जैसे प्रकृति
के महान कोप को प्रदर्शित करते हुए अजीब धुंध से पहाड़ों को ढक देती है.
वनों में अग्नि का प्रकोप धरती पर जीवित को ग्रसित करने के लिए विकराल
स्वरूप फैलाता ही जाता है. इसी समय सम्पूर्ण आशाओं को रोंदते हुए पकी हुई
गेहूं की फसल पर निर्दयी प्रकृति भयंकर ओला वृष्टि कर न मालूम मनुष्य के
किन कर्मों की सजा के रूप में तहस-नहस कर देती है. इस ओलावृष्टि से
जानवर-पशु-पक्षी और मनुष्यों को भी जीवन से हाथ धोना पड़ता है.
पेड़-पौधों, साग-सब्जी की पत्ती तो दूर डंठल भी नहीं बच पाते. गेहूं का
गिनारा (डंठल) तक नष्ट हो जाता है. नि:सहाय मनुष्य किंकर्त्तव्यविमूढ़-सा
देखता ही रह जाता है. अब तो कभी-कभी मई, (बैसाख-जेठ) में भी हिमपात हो
जाता है.
वर्षा ऋतु तो पर्वतीय अंचल की सम्पूर्ण मानवता को ही सहमाकर रख देती है.
कब कौन-सा पहाड़ धंस जाए, कहां चट्टान गिर जाये और कौन-सी गंगा उफन जाय
पता नहीं. जीवनदायिंनी गंगाएं अब कुपित होती मालूम पड़ती हैं. शिव रूपी
पर्वत श्रृंखलाएं इन थिरकती गंगाओं को सम्हालने में स्वयं तो असमर्थ
मालूम पड़ती ही हैं. अपितु वे स्वयं भी टूट-टूटकर विनाश की प्रक्रिया में
सहायक होती हैं. भागीरथी, अलकनन्दा, विरही, पिण्डर, नन्दाकिनी आदि सभी
नदियां कुपित हो जाती हैं. इतने से ही प्रकृति सन्तुष्ट नहीं रहती. अचानक
कुछ ही दिनों की भयंकर वर्षा के बाद वर्षा का समाप्त हो जाना भी
दिनों-दिन बढ़ता जा रहा है. ग्रीष्म का वर्षा ऋतु में अतिक्रमण, वर्षा
ऋतु का शरद में अतिक्रमण, वर्षाकालीन दिनों की कमी तथा कुछ ही दिनों में
अनाप-शनाप वर्षा जैसे प्रकृति की अव्यवस्था के नियम ही बनते दिखाई देते
हैं. हर व्यवस्था में अनियमितता ही मात्र नियमित रूप से पालित होती है.
इस सबके परिणामस्वरूप पैदावार पर प्रतिकूल प्रभाव पड़ना स्वाभाविक है.
पहाड़ नंगे हो गये, खेत मिट्टी विहीन हो गये, सभी पानी धड़-~धड़ाते
आनन-फानन में भूमि की ऊपरी सतह की उधेड़ते हु ए दूर मैदानों में तबाही
मचाने को पहुंच जाता है. परिणामत: पहाड़ों में न मिट्टी रह पाती है और न
पानी.
शरद हो या शिशिर मौज का प्रश्न ही नहीं है. कई दिनों तक तो प्रलयंकारी
वर्षा ऋतु की दहसत ही दूर नहीं होती. विश्वास ही नहीं होता कि वह अब चली
गई. कुछ होश आता है तो मनुष्य खेतों की ओर दौड़ता है. वहां क्या है? सब
समाप्त. पथराई आंखों से देखते ही रह जाता है. कहां होली, कहां दीवाली अब
तो पेट की चिन्ता हो जाती है. क्या करें कहां जाएं? कुछ लोग घर छोड़कर
`आमानी' (मजदूरी) में चले जाते हैं. कुछ मैदानों की ओर भाग जाते हैं.
निरन्तर इस प्रक्रिया से गुजरते हुए अपनी जन्म-भूमि पर से विश्वास उठता
जा रहा है. इन नदियों और इन पहाड़ों से वितृष्णा होती जा रही है.
अभी भी बर्फ गिरती तो है परन्तु कभी बहुत अधिक, कभी नहीं के बराबर. कभी
बहुत दिनों तक और कभी मात्र स्पर्श करने जैसी. जीवन के मूल्यों का क्षरण
तो और भी चिन्ता का विषय है. निजी स्वार्थों की पूर्ति ही मात्र
जीवनोद्देश्य रह गया है. सभी दौड़ते नजर आ रहे हैं. किसी को फुर्सत नहीं.
सहकारिता और सहकार तो अब केवल शासन के औपचारिक कार्यक्रम हैं. हमारे
दिलों से तो गायब हैं. `अयं निज: परोवेत्ति' तो अब महानता का मूल मन्त्र
है. चांदी तो नहीं रही पर नोटों का अम्बार लगाना जीवन की परमावश्यकता हो
गई है. नये मूल्य उभर रहे हैं. नया समाज निर्मित हो रहा है. जो कुछ भी
पैदा कर पाते हैं वह बेचने के लिए होता है. `घट्ट' के दिन लद गए. `घट्टों
को बेकार बनाते हुए बिजली से चक्की चल रही है. एक बिजली की चक्की कई
`घट्टों' को बेकार करने की क्षमता रखती है. घी, दूध और मक्खन तो स्वयं के
लिए अभोज्य सरीखे हो गये हैं. परन्तु मही (छांछ) भी नहीं मिलता. दूध,
जलाऊ लकड़ी तथा सब्जी लेकर बाजार जाना, वहां इनको बेचना और बदले में
बीड़ी चाय-चीनी लाना हमारी सामाजिक-आर्थिक संस्कृति बन गई है. और `धाणी
फुण्ड फूका चाय जरूरी पेण जी' सभ्यता एवं आधुनिकता की प्रतीक हो गई है.
अब गांवों के सम्बन्ध तो दूर परिवारों के सम्बन्ध विखडिण्त हो रहे हैं.
`व्यक्ति' स्वकेन्द्रित होकर सामाजिक इकाई का स्तर ले रहा है. ग्रामीण
एकात्म्य अब इतिहास की कथा बन रही है. न वह भावना और न वह आदरसूचक
अभिव्यक्ति. ग्राम्य शिल्प कला और पारम्परिक व्यवसाय अब पिछड़ेपन की ही
निशानी नहीं वरन असम्मान के सूचक हो गये. शिक्षा का अर्थ और उद्देश्य
शासकीय सेवा पाना है. व्यक्तिगत वैमनस्य, जातिवाद, दलगत राजनीति और
पेचीदे दांव-पेंचरूपी शकुनि के पासों द्वारा ग्राम्य जीवनरूपी युधिष्ठर
निरन्तर छला जा रहा है.
प्रश्न यह उठता है कि समस्या का समाधान है भी कि नहीं. बहुस्तरीय प्रकृति
की इस समस्या का समाधान भी बहुस्तरीय ही होगा. समस्त प्राकृतिक संसाधनों
के संरक्षण के सिद्धान्त को नकारने से भी `आग में घी' का काम हुआ है. जो
क्षति हो चुकी है उसकी पूर्ति करना तथा उत्पादन क्षमता और उपभोग में
सन्तुलन स्थापित करना मुख्य उपाय हो सकते हैं.
पर्वतीय क्षेत्रों में पर्यावरणीय संरक्षण की दिशा में प्रथम चरण भूमि का
समुचित उपयोग है. भूमि के समुचित उपयोग का आधारभूत सिद्धान्त मृदा को
क्षरित होने से बचाना एवं इसकी पोषक क्षमता का निरन्तर उन्नयन है. इस
सिद्धान्त के अनुरूप भू-प्रबन्ध का सर्वाधिक महत्त्वपूर्ण लक्ष्य उपयुक्त
एवं पर्याप्त वानस्पतिक आवरण का प्रावधान है. हिमालयीन परिपेक्ष्य में
उपयुक्त वानस्पतिक आवरण तो वनों के रूप में ही हो सकता है. नदी-घाटियों
में कृषि, सामान्य ढालों पर फलदार वृक्षावरण तथा उच्चपर्वतीय समतल
क्षेत्रों में प्राकृतिक चारागाह उपयोग की दृष्टि से उपयुक्त हो सकते
हैं. पारिस्थितिक्य प्रणाली के अनुरूप पेड़ पोधों के पुनर्स्थान पर ही
विशेष बल देना होगा. वास्तव में प्रकृति हमें जो देती है उसके आधार पर
हमारी विकास योजनाएं निर्मित होनी चाहिए न कि किसी आवश्यकता विशेष के
अनुरूप हम प्रकृति को ढालने का प्रयास करें.
बढ़ती जनसंख्या तो सब समस्याओं का मूल है. प्रकृति ने तो इसकी पूर्ण
व्यवस्था की हुई है परन्तु मनुष्य ने प्रकृति पर विजय पाकर मृत्यु दर कम
कर दी तथा जीवनावधि बढ़ा दी. फलत: मनुष्यों की संख्या निरन्तर चक्रवृद्धि
दर से बढ़ रही है. इस विकराल वृद्धि को कम कर स्थिर बनाने से ही कोई उपाय
सार्थक हो सकते हैं.
जनसंख्या की समस्या के बाद शिक्षा पद्धति में गुणात्मक सुधार की आवश्यकता
है. जनसंख्या समस्या का हल भी शिक्षा से ही हो सकता है. शिक्षा सामयिक
परिवेशानुकूल हो. हर स्तर पर पर्यावरणीय संरक्षण का समावेश अवश्य हो.
हमारे प्राकृतिक संसाधनों एवं पर्यावरणीय अन्तर्प्रतिक्रिया के संवेदनशील
सम्बन्धों का ज्ञान विद्यालयों या इनसे बाहर भी दिये जाने की व्यवस्था
हो.
पर्वतीय अंचलों में ही नहीं सर्वत्र यह धारणा बन रही है कि वर्तमान
तथा-~कथित विकास ही विनाश का आह्वान कर रहा है. कुछ अर्थों में यह सही भी
है किन्तु आंशिक रूप से ही. विकास न तो रोका जा सकता है और न इसके बिना
हम रह सकते हैं. आवश्यकता है इसे नई परिभाषा देने की और नई दिशा देने की.
किसी भी क्षेत्र में विकास की प्रथम दस्तक आवागमन के साधनों द्वारा दी
जाती है. चालीसवें दशक में दूर नीचे घाटियों में तलहटियों को चीरते हुए
मोटर मार्ग पहाड़ो में प्रवेश करने लगे. बारूदी सुरंगों और ड्रिलिंग
मशीनों से पर्वत दहलने लगे. पीछे-पीछे पैट्रोल का छुआं छोड़ते हुए
धड़धड़ाते हुए मोटर गाड़ियां आने लगीं. इसके साथ प्रवेश हुआ आधुनिक विकास
का. भाषा, पहिनावा, खान-~पान, रहन-सहन सब बदलने लगे. लोगों की आवश्यकताएं
बढ़ने लगीं. दूर-दूर पढ़ाई के लिए जाना अब सरल हो गया. गांव-गांव में भी
स्कूल कालेज खुल गये. इसका परिणाम हुआ पर्वतांचलों के लोगों का अपनी
पारस्परिक जीवन पद्धति से विमुख होकर त्वरित एवं क्षणिक लाभों के लिए
परिश्रम-मूलक कार्यों का त्यागना. एक नये वातावरण का प्रादुर्भाव हुआ.
खेतों की अवहेलना, पहाड़ों की उपेक्षा, जानव रों की दुर्दशा और प्राकृतिक
प्रकोपों के माध्यम से हमें जब स्थिति का आभास हुआ तब तक बहुत देर हो
चुकी थी. विकास के लाभों में से `सार-सार को गहि रहे थोथा देई उड़ाय' के
मूल मंत्र को ह्रदयगंम किया जाता तो विकास हमारी प्रगति में पूरक का
कार्य करता.
पर्वतीय क्षेत्र में सुनियोजित त्रिस्तरीय भू-उपयोगिता के सिद्धान्त का
अनुसरण कर आधुनिक प्रगतिशील पद्धतियों का उपयोग किया जा सकता है. इस
सिद्धान्त के अनुसार योग्यतानुसार भूमि कृषि, चारागाह एवं वनों के लिए
निर्धा-~रित होनी चाहिए. सर्वेक्षण से यह निश्चित है कि प्रथम दो के लिए
बहुत ही सीमित भूमि उपलब्ध होगी. वर्तमान खेतों में से उपज की दृष्टि से
जो अलाभ-~कारी हों उन्हें फलोद्यानों में परिवर्तित कर दिया जाना उचित
होगा. सिंचित खेती के लिए भी पहाड़ों में बहुत सीमित गुंजाइश है. सूखी
खेती की लाभप्रद पद्धति का विकास कर परम्परागत कृषि पद्धति में सुधार
लाया जा सकता है.
पर्वतीय क्षेत्रों में खेती के मान दण्डों एवं अर्थों को उपयोगिता के
आधार पर पुन: परिभाषी किया जाना चाहिए. एक बहुकोणीय एवं मिश्रित
अर्थव्यवस्था को लक्ष्य बनाकर अनाज, फल औषधि, फूल एवं इन पर आधारित धंधों
की योजना पर विचार किया जाना चाहिए. वनाधारित अर्थव्यवस्था के लिए भी
व्यापक प्रावधान होना चाहिए. रिंगाल के बर्तन, रस्सी, खिलौने, वनौषिधों
की खेती तथा व्यापार, हाथ से बना कागज आदि अनेक धन्धें विकसित हो सकते
हैं. पर्वतीय लोगों का मन टूट चुका है. उनकी अर्थव्यवस्था जर्जर हो गयी
है. उनका श्रम से विश्वास उठ गया है. धरती पर ये उस मजबूत अबोध बालक के
समान चिपके हैं जिसकी मां दूध श्रावित करने की क्षमता खो चुकी है. मां का
जीवन बालक का मां के प्रति विश्वास क्षरित हो रहा है. आस्था को पुन:
लौटाना है. श्रम में विश्वास और भूमि के प्रति विश्वास पुनर्स्थापित
करना है.
फलों की पट्टी के निर्माण तथा आलू की खेती के लिए वनों को काटना तो बहुत
ही घातक होगा. प्रारम्भिक अल्पकालिक लाभ के पश्चात् समस्त क्षेत्र का
अनुपजाऊ एवं वीरान हो जाना निश्चित ही है. वन पारिस्थितिक्य प्रणाली का
विकास सर्वप्राथम्य योग्य है. उपलब्ध वनों का संरक्षण एवं संवर्धन एवं
अल्प घनत्व अथवा वीरान क्षेत्रों में रोपण कार्यक्रम वृहद स्तर पर लिया
जाना होगा. रोपण हेतु प्रजातियों का चयन स्थानीय पर्यावरण के योग्य
प्रजातियों में से होना चाहिए. प्रजातियां ऐसी हों जो स्थानीय लोगों के
तुरन्त काम में आती हों. रोपण से त्वरित एवं दीर्घकालिक आर्थिक संरचना को
संबल मिलना चाहिए.
