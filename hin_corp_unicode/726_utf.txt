<ळिटेरटुरे><णोवेल्><ठितरि श्हिव्जि><शन्योग्><१९८७><ळलिट फ्रकस्हन्><फट्न><३४-३९><२०२०><ठितरि श्., शन्योग्, णो><घिरिस्ह् णट्ह् झ्ह>

+ पुनीत रति से विदा लेकर घर वापस आ गया. घर आते ही पुनीत की मां ने
दिल्ली-यात्रा का हाल-चाल पूछा. यात्रा की सारी कहानी पुनीत ने एक क्षण में
सुना दी. अन्त में यह भी बताया कि रति के पिताजी कुछ रूपये दे रहे थे क्योंकि
दिल्ली जाने-आने में मेरे रुपये खर्च हुए हैं. लेकिन मैंने लेने से इन्कार कर
दिया.
"ठीक किया, बेटे ! हमारी भारतीय संस्कृति बहुत ही उच्च कोटि की है. इसलिए अपनी
संस्कृति की मान-मर्यादा को बनाये रखने के लिए हमें सभी सुखों की तिलांजलि देने
पड़े तो भी मुस्कुराते हुए दे देनी चाहिए."
लक्ष्मी देवी ने पुनीत को समझाते हुए कहा. रति के भाई की मृत्यु की सूचना पाकर
मां ने दु:ख प्रकट किया :
"हां, मां ! तुम ठीक कहती हो लेकिन मैंने देखा है शहर के लोग इसे मानते ही
नहीं. उनकी दृष्टि में रुपया ही सब कुछ है. हर चीज का मूल्यांकन रुपये से ही
करते हैं. रुपया अर्जित करना ही उनके जीवन का एक मात्र अभिप्राय रह गया है. रति
के पिताजी भी रुपया देकर अपना उद्धार चाहते थे. सभी तरह की त्याग-तपस्या को
रुपये से खरीद लेना चाहते थे. समझ में नहीं आता कि शहर में इतने बड़े लोग भी
भौतिक-~वादी क्यों हो गये हैं.वे दूसरे के विषय में सोचते ही नहीं अगर सोचते भी
हैं तो ऐसा लगता है मानवता का अपना कोई अस्तित्व है ही नहीं. बस, एक ही रुपया ही
है जिसका अस्तितव है." पुनीत अपनी मन की भावनाओं को मां से कह रहा था.
"हां, बेटे ! आज का युग भौतिक युग तो है फिर भी देहात से शहर में भौतिकता अधिक है.
इसका कारण भी है. शहर में प्रतिदिन का खर्च देहात से कई गुणा ज्यादा है. जीवन
क्रमबद्ध हो गया है. जीवन की हर जरूरतें रूपये के बल पर पूरी कर ली जाती हैं.
मानवता के बारे में सोचने का किसी के पास समय ही कहां होता है. सब अपने-अपने
कामों में व्यस्त है. उनका जीवन उसी परिवेश में पला है और वे सोचते भी वैसे हीं
हैं. हम लोगों के सोचने में जरूर अन्तर पड़ेगा, बेटा ! लेकिन तुम्हें अवश्य यह
देखना देखना होगा कि जीवन के मुल्यों का कहीं ह्रास नहीं होता ! हमें जीवन
जीना है, यह बात सत्य है लेकिन सच्चे रास्ते पर चलने से वंचित तो नहीं हो रहे
हैं, जहां से हमारी पीढ़ियां चलती आई हैं. मानव धर्म के हरेक पहलू को छूते हुए
जीवन जीना है. तभी हमारा जीवन परिपूर्ण होगा. तभी सच्चे जीवन का आनन्द उठा
पायेंगे. भौतिक युग में भौतिक चीजों का मूल्य ही आंका जाता है आध्यात्मिक
चीजें एक प्रतिबिम्ब-सी ही दिखाई पड़ती हैं. वह भी तब, जब इंसान अपना ध्यान
आकर्षित करता है वरना वह भी ध्यान में नहीं आती. बेटे ! तुम्हें क्या करना है,
तुम सोचो. तुम्हारा अन्तःमन किस परिवेश में रहना पसन्द करता है, उसी के अनुसार
अपने जीवन को सांचे में ढालो." लक्ष्मीदेवी पुनीत को समझा रही थीं.
"मां ! एक मनुष्य का एक मनुष्य के प्रति क्या कर्तव्य है, मेरा अन्तःमन बराबर
मुझे समझाता रहता है. मैं कभी भी भौतिक पदार्थों की चमकदमक में चौंधियाकर अपने
मार्ग से विचलित नहीं होता. इस जीवन का उद्देश्य क्या है, मेरा मन स्वतः इसका
बोध कराता रहता है." पुनीत ने कहा.
"ऐसा ही होना चाहिए. संसार में न जाने कितने लोग हैं लेकिन इतना होते हुए भी
सभी एक-दूसरे की कड़ी में बंधे हुए हैं. मनुष्य ही एक मात्र ऐसा प्राणी है
जिसमें विवेक का उदय हुआ है. वह अपने विवेक से ही सबका स्वामी बन बैठा है.
संसार में बाकि जितने जीवपदार्थ हैं-पशु, पक्षी, कीड़े-मकोड़े इत्यादि-इनमें
विवेक नहीं होता. ये जीवन जी लेते हैं और यों ही मर जाते हैं. मनुष्य एक ऐसा
प्राणी है जो केवल अपने लिए ही नहीं जीता, बल्कि दूसरे के लिए भी जीता है.
उसका एक परिवार होता है, एक समाज होता है. उसका उत्तरदायित्व भी निश्चित होता
है तथा अपने बुद्धि-विवेक से वह उसे निभाता है. दूसरे के दुःख में दुखी होना,
उनके दुख को कम करना, यह मनुष्य के विवेक का ही परिणाम है. अच्छे-बुरे की
पहचान भी इसी विवेक द्वारा होती हैं." लक्ष्मीदेवी ने समझाते हुए कहा.
"हाँ, मां ! तुम ठीक कह रही हो लेकिन मनुष्यों में भी ऐसे लोग हैं जो अविवेकी
हैं, धर्महीन हैं, विद्याहीन हैं, गुणहीन हैं, उनके बारे में तुम्हारा क्या
ख्याल है ?"
"बेटा ! मनुष्य जीवन के भी दो पहलू हैं-अच्छा और बुरा. बहुत पहुंचे हुए
ज्ञानियों ने, पण्डितों ने अपने ज्ञान से अच्छाई और बुराई का सूक्ष्म भेद
बतलाया है. कहा गया है कि जो मनुष्य विद्याहीन, तपहीन, गुणहीन, दानहीन, धर्महीन
एवं विवेकहीन है, वह मनुष्य वास्तव में मनुष्य कहलाने योग्य नहीं है. वह इस
पृथ्वी पर भार स्वरूप है, एक जानवर के समान अपना जीवन जीता है. असलियत में
मनुष्य के रूप में उसे जीने का कोई हक नहीं है. वह अच्छाई-बुराई को पहचानने
में भूल कर बैठता है."
"तो क्या वे मनुष्य नहीं हैं ?" पुनीत ने पूछा.
"मनुष्य हैं लेकिन केवल शरीर से. क्योंकि जानवरों और मनुष्यों में अन्तर केवल
इन्हीं गुणों की वजह से होता है. यही वे गुण हैं जो अन्य किसी प्राणियों में
नहीं पाये जाते. एक मनुष्य ही ऐसा प्राणी है जिसको प्रकृति की ओर से यह सम्पदा
मिली है. फिर भी वह इससे अछूता है तो उसकी किससे तुलना कर सकते हैं ? निश्चित
ही वह जानवर है." लक्ष्मीदेवी ने कहा.
"मां, मुझे शहर में ऐसा प्रतीत हुआ कि अध्यात्म-त्याग नाम की कोई चीज नहीं है.
प्रत्येक व्यक्ति भौतिक चीजों की प्राप्ति में लिप्त है. क्या यह जीवन ठीक है?
 क्या मनुष्य में जो गुण होने चाहिए उससे रहित नहीं है ?"
"हां, बेटे ! तुमने जो प्रश्न उठाये हैं वे ठीक हैं लेकिन हम अकेले एक समाज
नहीं बना सकते. कुछ लोगों को मिलाकर ही समाज बनता है और वे लोग जैसे होते हैं
वैसे नियम बनता है. भौतिक युग में इन गुणों का ह्रास दिखाई पड़ता है. लेकिन
ऐसा बिलकुल नहीं है कि इसका बिलकुल लोप हो गया हो. युग के अनुसार नैतिक
मूल्यों में परिवर्तन आ जाता है. हालांकि मौलिक नैतिक मूल्यों का बिलकुल पतन
नहीं होता. वह धूमिल पड़ता है और पुनः चमकने लगता है. हम यह नहीं कह सकते कि
शहर में ही नैतिक मूल्यों का ह्रास है बल्कि ग्रामीण जीवन में भी है. लेकिन
इतना जरूर है कि शहरों की अपेक्षा गांवों में कम है. इसके कई कारण हैं, आर्थिक
समस्या सबसे बड़ी है. गावों में ऐसा समाज है जहां कम रुपये से भी काम चल जाता
है. इससे भिन्न शहर का समाज है जहां अधिक खर्च करने पड़ते हैं. इसलिए वहां लोग
अधिक तंग रहते हैं और अनैतिक तरिकों से भी धन उपार्जन के फेर में लगे रहते
हैं. धन मन में विकार पैदा करता है और हम अपने धर्म से च्युत हो जाते हैं,
विवेकहीन हो जाते हैं. यह मृग-तृष्णा हमें अच्छाई-बुराई के सोचने की शक्ति को
भी क्षीण कर देती है और मनुष्य मनुष्य नहीं एक पशु के समान जीवन जीता है.
इसलिए चाहे हम शहर में हों या गांव में, सुख में हों या दुःख में विवेकशील
बराबर बना रहना चाहिए. नैतिक मूल्यों को सदैव अपने साथ रखना चाहिए ताकि वह
दिव्य प्रकाश के रूप में हमारे जीवन-रूपी मार्ग को प्रकाशित करता रहे."
लक्ष्मी देवी पुनीत को समझा रही थी और पुनीत ध्यान से कह रहा था, "क्या
विवेक-भावना मनुष्य के लिए काफी है ?"
"नहीं, बेटे ! हमारे पूर्वजों, ऋषियों ने कहा है-विवेक सत्य और असत्य को अलग
कर सकता है, गलत एवं सही में अन्तर कर सकता है. बुद्धि के इसी धर्म का नाम
विवेक है. सत्य-असत्य को पृथक करके जानना विवेक का काम है मगर इतना जानना काफी
नहीं है. मनुष्य बहुत-सी बातें जान जाता है मगर जानी हुई बातों को आचरण में
लाना वास्तविक धर्म है. इसलिए बुद्धि का एक और विकसित कार्य है-वैराग्य. जो
चीज गलत है उसका त्याग वैराग्य का लक्षण है. कई बार मनुष्य द्वारा उचित-अनुचित
का भान विवेक द्वारा हो जाता है लेकिन जब वैराग्य भाव मन में आता है तभी असत्य
का परित्याग होता है."
"हां-हां, मैं विवेक एवं वैराग्य दोनों पर आचरण करूगा. अगर मुझे शहर में रहने
का अवसर मिला तो मैं अपने जीवन में नैतिक मुल्यों का कभी भी ह्रास नहीं होने
दूंगा. अपने विवेक से काम लूंगा. मनुष्य के सभी गुणों को अपने जीवन में
उतारूंगा ताकि एक सम्पूर्ण मनुष्य बन सकूं." पुनीत ने दृढ़ता से कहा. पुनीत के
अन्दर एक ज्वालामुखी फूट रहा था. वह चाहता था कि मनुष्य का जीवन वास्तव में एक
मनुष्य जैसा ही होना चाहिए, पशु जैसा नहीं. पाशविक प्रवृत्तियां मनुष्य को
गढ़े में ढकेलती हैं और एक अच्छा समाज नहीं बनता. आने वाली पीढियां भी उसे उसी
रंग में रंग जाती हैं अतः ऐसे समाज की व्यवस्था हो, जो आने वाली पीढ़ियों को
भी प्रेरणा दे ताकि वे सदा सच्चे मार्ग पर अग्रसरित होती रहें.
पुनीत अपनी मां के साथ काफी देर से वार्तालाप कर रहा था. इसी बीच पुनीत के
पिता जी ने आवाज दी. "पुनीत बेटे, इधर तो आना. तुम मां-बेटे काफी देर से क्या
खुसर-फुसर कर रहे हो ? मुझे भी तो बताओ. हां, दवा की शीशी भी लेते आना, दवा
लेने का भी समय हो गया है." पुनीत के पिता जी की तबियत खराब चल रही थी. पुनीत
उनकी सेवा में लगा रहता था लेकिन जब से दिल्ली से लौटा है, ठीक से उनके पास
नहीं बैठा है.
पुनीत ने उत्तर देते हुए कहा, "आया, पिताजी ! मां से कुछ ज्ञान की बातें हो
रही थीं."
"अरे, तुम्हारी मां ही ज्ञान की बातें सिखाती है. मैं क्या निरा मूर्ख हूं जो
मुझसे नहीं सीखता. मैंने तो तुम जैसे लाखों लड़कों को पढ़ाया है और ज्ञान की
बातें हीं पढ़ाता रहा. उनमें से बहुतों ने पढ़ा भी और उसे गुना भी. तुम्हें भी
पढ़ाऊंगा, तुम्हारी भी शिक्षा अभी अधूरी है. बी.ए., एम.ए. कर लेने से थोड़े ही
कोई ज्ञानी हो जाता है. यह पढ़ाई तो केवल भोजन के लिए अर्थ अर्जित कर सकती है
जिससे शरीर की रक्षा हो सकती है. इसके अलावा समाज में किस तरह से रहना है,
अर्थ को किस तरह से खर्च करना है, किस तरह से व्यवहारिक बनना है, इसे भी सिखना
है. तुम तो निरे बुद्धू हो. इतना पढ़ा-लिखा लेकिन सामाजिक तौर-तरीके तुम्हें
नहीं आये. तुम तथा तुम्हारी मां केवल परमार्थ की बातें ही सोचते हो. कल
तुम्हें नौकरी करनी पड़ेगी, धन अर्जित करना पड़ेगा, शादी होगी, बच्चे होंगे.
क्या उनके विषय में तुमने सोचा ? जब सुनो तो सत्य-असत्य, धर्म-अधर्म इसी बारे
में बातें होती हैं. कुछ भौतिक सामाजिक बातें भी जानो. तुम्हें समाज में किस
तरह उठना-बैठना है. अपने परिवार के लिए क्या-क्या करना है. अभी एक साल हो गया
और तुम्हें चिन्ता नहीं होती कि नौकरी के लिए कहीं अर्जी भेजूं. बैठे-बैठे
थोड़े ही नौकरी मिल जायेगी ! अब मैं रिटायर्ड हूं, आखिर तुम्हें ही
जिम्मेवारियां निभानी हैं. हम तो अब सुबह के चिराग हैं. तुम तो शाम के हो, अभी
तो रात भर जलना है. हम तो जल चुके हैं. थोड़े दिन और हैं बस यों ही कट
जायेंगे.....
"तुम दिल्ली गये थे. घर का भी आटा गीला कर आये. पांच सौ रुपये भैंस खरीदने के
लिए रखे थे, उसे भी गंवा बैठे. पैसे मिल रहे थे वापसी में, तो धर्मात्मा बन
गये. बाप एक-एक पैसा जोड़कर बूढ़ा हो चला, अब तुम सदाव्रत चलाओ, दान करो. अरे,
दान तो तब अच्छा लगता है जब मनुष्य खुद अपनी कमाई से करता है, तब आटे-दाल का
भाव मालूम होता है. बाप की कमाई को तो सभी आसानी से उड़ाते हैं. क्योंकि
उसमें उनकी मेहनत का पसीना नहीं बहा होता. जून की दोपहरी धूप में उनका शरीर
नहीं जला होता, दिसम्बर महीने के ठिठुरते जाड़े में बिस्तर त्यागकर काम पर
जाना नहीं पड़ता. तुम तो अभी कालेज से निकलकर आये हो. तुम क्या जानो रुपया
कमाना ! ख्याली पुलाव पकाते हो मां-बेटे."
"पुनीत के पिता कहते गये मानो वे बिलकुल नीरोग हो गये हों, कई दिनों की बीमारी
बिलकुल ठीक हो गई हो. लेकिन पुनीत इस तरह सुन रहा था मानो उसका दिल बैठा जा
रहा हो. मन-ही-मन पिताजी की बातों पर विचार कर रहा था.
