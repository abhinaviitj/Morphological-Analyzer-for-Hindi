<शोचिअल् श्चिएन्चे><ःइस्टोर्य्><झग्डिस्ह् णरयन् ढुबेय्><शन्स्क्रिटि ख ईटिहस्><१९८८><अरनसेय शन्स्क्रिट् शन्स्ट्हन्><अरनसि><२२ टो २२><२४८०><झग्डिस्ह्-शन्स्क्रिटि ख ईटिहस्>

सभ्यता और संस्कृति में भेद विकास की दृष्टि से सभ्यता एवं संस्कृति की सीमा
में वे समस्त उपलब्धियाँ आ जाती हैं जिनको मनुष्य ने अपनी बुद्धि एवं अनुभव
से अपनी आवश्यकताओं की पूर्ति हेतु प्राप्त किया है . व्यवहारिक भेद--काम्ट
के अनुसार--सभ्यता को बाह्य व्यवहार की वस्तु है लेकिन संस्कृति को नैतिकता
की आवश्यकता होती है तथा आन्तरिक व्यवहार की वस्तु है . मैथ्यू आर्नाल्ड
ने काम्ट के विचारों से सहमत होते हुए भी यह व्यक्त किया है कि--संस्कृति
पूर्णत: और निहित आन्तरिक शक्तियों का परिचय देती है . प्रसिद्ध कवि
एवं चिन्तक राष्ट्रकवि दिनकर ने भी इसी बात की पुष्टि करते हुए कहा है
कि--सभ्यता यह बतलाती है कि हमारे पास क्या है जबकि संस्कृति से यह पता
चलता है कि हम स्वयं क्या हैं--संस्कृति सभ्यता की अपेक्षा महीन चीज होती
है यह सभ्यता के भीतर उसी तरह रहती है जिस तरह दूध में मक्खन और फूल में
सुगन्ध . प्रेरणा की दृष्टि से भेद--मानव के रुप में उत्पन्न चेतन प्राणी
ने न केवल प्रकृति की विभूतियों को समेटा बल्कि उसे अपने अनुकूल ढालने
का प्रयास किया . मिट्टी के बेढंगे बर्तनों एवं पत्थर के नुकीले औजारों
से लेकर तांबे, कांसे और इस्पात के प्रयोग का इतिहास इसके विकास के सभी
हैं . नदियों के किनारों को छोटी-छोटी बस्तियों से लेकर नहरों, तालाबों
और आज के बड़े-बड़े बाँधों द्वारा न केवल पानी की शक्ति बल्कि वाष्प और
विद्युत और अब अणुशक्तियों को वश में करके उसने भौतिक उन्नति को चरमसीमा
तक पहुँचाने में सफलता प्राप्त की . यह स्थूल उन्नति भावना विकास का एक
पहलू है, दूसरे पहलू में मन के संतोष के लिए भी मनुष्य को कोई न कोई साधन
चाहिये . प्रकृति को उसने मात्र उपयोग का साधन ही नहीं पाया बल्कि उसके
टटकेपन की स्फूर्ति ने उसकी सौन्दर्यचेतना को जाग्रत किया और संतोष प्रदान
किया . पक्षियों से उसने गुन-गुनाना सीखा, कल-कल, छल-छल की ताल पर लहरों
ने थिरकना भी सिखाया . ऋतुओं के परिवर्तन और दिन-रात में सूर्य-चन्द्र की
परिक्रमा ने मनुष्य के मन में उन गम्भीर प्रश्नों को उद्वेलित किया जो धर्म
और दर्शन के मूल हैं . प्रकृति के शाश्वत सिद्धांतों के नीति को और प्राकृतिक
शक्तियों ने श्रद्धा और विश्वास के बीच बोये . उन्नति की यह दशा पहली दशा
से भिन्न थी . आचार्य हजारी प्रसाद द्विवेदी ने दोनों से भिन्नता करते हुए
कहा है कि--सभ्यता समाज की बाह्य व्यवस्था का नाम है और संस्कृति व्यक्ति
के अन्तर विकास का . संस्कृति के व्याख्याकार पं.  भगवत शरण उपाध्याय के
अनुसार--सभ्यता भौतिक विकास की जययात्रा है और संस्कृति विचार, विश्वास,
रुचि, कला और आदर्श की दुनियाँ है . निर्माण की दृष्टि से भेद--निर्माण
की दृष्टि में सभ्यता का तात्पर्य उन आविष्कारों, उत्पादन, के साधनों
एवं सामाजिक-राजनैतिक संस्थाओं से समझना चाहिए जिनके द्वारा मनुष्य की
जीवन-यात्रा का सरल एवं स्वतंत्रता का मार्ग प्रशस्त होता है . इसके विपरीत
संस्कृति का अर्थ चिन्तन तथा कलात्मक सर्जना की वे क्रियाएँ समझनी चाहिए
जो मानव व्यक्तित्व और जीवन के लिए साक्षात् उपयोगी न होते हुए भी उसे
समृद्ध बनाने वाली हो . इस दृष्टि से विभिन्न शास्त्रों, दर्शन आदि में
चित्रित होने वाले चिन्तन, साहित्य चित्रांकन आदि कलाओं और परहित साधन आदि
नैतिक एवं व्यापारों को संस्कृति की संज्ञा देते हैं . भौतिकता की दृष्टि
से भेद--हिन्दी विश्व कोशकार ने भौतिक और आधिभौतिक संस्कृति कहकर सभ्यता
और संस्कृति में अन्तर करने का प्रयास किया है . वे आधिभौतिक संस्कृति
को संस्कृति और भौतिक संस्कृति को सभ्यता स्वीकार करते हैं . संस्कृति
के ये दोनों पहलू एक दूसरे से भिन्न होते हैं . संस्कृति आभ्यान्तर हैं
. इसमें परम्परागत चिंतन, कलात्मक-अनुभूति का विस्तृत ज्ञान और धार्मिक
आस्था का समावेश होता है . सभ्यता बाह्यवस्तु है जिसमें मनुष्य की भौतिक
प्रगति में सहायक सामाजिक, आर्थिक, राजनैतिक एवं वैज्ञा-निक उपलब्धियाँ
सम्मिलित हैं . संस्कृति हमारे जीवन-प्रवाह की उद्गम स्थली है और सभ्यता
का प्रवाह में सहायक उपकरण . इस विचार से संस्कृति में केवल कला, दर्शन,
धार्मिक एवं नैतिक परम्पराओं का ही समावेश नहीं है वरन् उसकी व्यापक सीमा
में मनुष्य जाति का समस्त चेतनामूलक जीवन आ जाता है . उसका सम्बन्ध मनुष्य
की अन्तश्चेतना, सौन्दर्यानुभूति और आनन्दोल्लास आदि तत्वों से है जबकि
सभ्यता भौतिक सुखसामग्री के संयोजन और उसके लिए आवश्यक संगठित प्रयासों
का परिणाम है . संस्कृति का सम्बन्ध आत्मा से हैं और सभ्यता का सम्बन्ध
कार्यकलापों से है . विकास की दृष्टि से भेद--सभ्यता और संस्कृति के विकास
क्रम के अन्तर को लक्ष्य करने पर यह तथ्य प्रकट होता है कि सभ्यता सामाजिक
व्यवहारों और बाह्य विकास से सम्बन्धित है जबकि संस्कृति का सम्बन्ध आन्तरिक
परिष्कृति की साधना से है . यह सत्य है कि सभ्यता का अनुकरण अधिक सरल और
सद्य हो सकता है, उसके उपकरणों को उपयोगिता की कसौटी पर कसकर बिना सक्रिय
प्रयास के व्यवहार में लाया जा सकता है . दूसरी ओर संस्कृति का अनुकरण
न सहज है और न उतना सद्य ही है . संस्कृति तो वह अखण्ड परम्परा है जिसका
सम्बन्ध अन्तश्चेतना से है . उसके गुणों को क्रमश: प्रयास करके आत्मसात
किया जा सकता है . व्यवहार एवं आचरण की दृष्टि से भेद--सभ्यता हमारे बाहरी
व्यवहार और आचरण का संस्कार करती है . यद्यपि सामाजिक विधि निषेध, बहिष्कार
एवं दण्ड विधान जैसे साधन हमें असामाजिक क्रिया-कलापों से विमुख करते हैं
तथापि इनमें भय अथवा विवशता का भाव सम्मिलित रहता है . अत: प्रभाव अस्थायी
होता है . मिथ्याचार के चातुर्य से उक्त साधनों को प्राय: विफल किया जाता
है . सभ्यता के संस्कार आत्मगत संस्कारों के सहयोग के अभाव में नैतिकता एवं
शिवत्व की ओर अग्रसर करने वाली शाश्वत प्रेरणा नहीं दे सकते . जबकि संस्कृति
आत्मसंस्कार द्वारा मन को कुमार्ग से हटाकर भय एवं दबाव के बिना सन्मार्ग
की ओर ले जाने में सफल होती है . यहाँ दोषों के परिष्कार की प्रक्रिया अन्त:
प्रेरित होने के कारण बाहरी साधनों की अपेक्षा नहीं करती और सदवृत्तियाँ
धीरे-धीरे आत्मसात होकर चरित्र का एक अग् अ बन जाती हैं . इसी से संस्कृति
को मनुष्य की विविध साधनाओं की सर्वोत्तम परिणति कहा जाता है . साध्य एवं
साधन की दृष्टि से भेद--सभ्यता के उपकरण मनुष्य के विकास के परिचायक हैं
पर वे केवल साधन मात्र हैं, स्वयं लक्ष्य या साध्य नहीं . उनकी सार्थकता का
मूल्यांकन उपयोगिता की कसौटी पर किया जाता है . परन्तु साध्य का मूल्यांकन
नहीं होता वरन् उसकी दृष्टि से उन साधनों का मूल्यांकन किया जाता है कि
वे उक्त लक्ष्य के कहाँ तक अनुकूल हैं . सभ्यता आदर्श और मूल्य निर्धारित
नहीं कर सकतीं; इसी कारण केवल सभ्यता की अन्धाधुन्ध उन्नति अनेक सामाजिक
और नैतिक समस्याओं का जन्म देती है . आधुनिक युग के बमों, क्षेप्यास्त्रों
के अविष्कार को भौतिक विज्ञान के उन्नति का चरम विकास कहा जा सकता है
लेकिन इनका प्रयोग मानव जाति के लिए क्या हो सकता है, इसका निर्णय लेना
संस्कृति का काम है क्योंकि वही सभ्यता की उपयोगिता के मूल्यांकन के लिए
प्रतिभामान उपस्थित करती है . क्योंकि किसी देश या समाज के विभिन्न जीवन
व्यापारों में या सामाजिक संबंधों में मानवता की दृष्टि से प्रेरणा प्रदान
करने वाले आदर्शों की समष्टि ही तो संस्कृति है . उपयोगिता की दृष्टि से
भेद--सभ्यता में उपयोगिता का दृष्टिकोण होने के कारण निरन्तर विकास का क्रम
चलता रहता है . गुफाओं में रहने वाले बर्बरयुग की जीवन पद्धति से आज से भौतिक
सुख-सुविधा में चरमोत्कर्ष तक पहुँचने वाली वैज्ञानिक उपलब्धियाँ इस बात का
प्रत्यक्ष प्रमाण हैं . सभ्यता के उपकरण स्थूल उपयोग की वस्तु होने के कारण
व्यापक रुप से अपना लिये जाते हैं . जाति एवं धर्म इसमें बाधक नहीं होते .
पाश्चात्य सभ्यता विश्व के प्रत्येक कोने में फैली हुई है लेकिन इन देशों
की संस्कृतियाँ निर्विवाद रुप परस्पर और पाश्चात्य संस्कृति से भिन्न हैं
. सभ्यता में प्रतिद्वन्द्वता का भाव मुख्य है लेकिन संस्कृति का मूल गुण
समीकरण और समायोजन है . गतिपरक भेद--संस्कृति धीरे-धीरे विकसित होने वाली एक
कृत्रिम किन्तु अनिवार्य स्थिति है जो मूलत: नैसर्गिक न होकर भी निरन्तर
विकसित होती हुई परिस्थितियों के अनुकूल स्वाभाविक हो जाती है . सभ्यता की
स्थिति में पहुँचकर सामाजिक विकास के कुछ सोपान चढ़ लेने के पश्चात् सामुहिक
विरासत से व्यक्ति तथा उसका समाज अपनी परम्पराओं का निर्माण कर लेता है
. आनन्द की चिरन्तन खोज ही मानव की मूलप्रवृत्ति है और संस्कृति का अर्थ
चिन्तन तथा कलात्मक सर्जन की वे क्रियायें समझनी चाहिए जो मानव व्यक्तित्व और
जीवन के लिए साक्षात् उपयोगी न होते हुए भी उसे समृद्धि बनाने वाली है . इसी
कारण मनुष्य भौतिक उन्नति के शिखर पर पहुँचकर भी केवल शारीरिक सुख-सुविधाओं
की तृप्ति काम से सन्तुष्ट न होकर विभिन्न शास्त्रों, दर्शन आदि में होने
वाले चिन्तन साहित्य, चित्रांकन आदि कलाओं एवं पर-साधन आदि नैतिक आदर्शों
का संधान एवं व्यापारों का अनुष्ठान करता है . निष्कर्ष रुप में हम यह कह
सकते हैं कि-- संस्कृति मनुष्य के सामान्य जीवन प्रवाह की उद्गमस्थली है
और सभ्यता इस प्रवाह में सहायक उपकरण . सभ्यता साधन है और संस्कृति साध्य .
सभ्यता का हस्तान्तरण उद्योग रहित होता है . देश, धर्म आदि उसमें बाधक नहीं
होते परन्तु संस्कृति सूक्ष्म तत्व होने के साथ-साथ किसी देश के भौगो-लिक
और प्राकृतिक स्थितियों, सामाजिक परम्पराओं, रीति-नीतियों और लोक विश्वास
आदि से आवेष्ठित होने के कारण प्रत्येक राष्ट्र की निजि सम्पत्ति होती है .
आभ्यान्तर या आधिभौतिक तत्व होते हुए भी संस्कृति के बाह्य चिन्ह और रुपदान
होते हैं . सभ्यता और संस्कृति में शरीर एवं आत्मा का सम्बन्ध होता है .
निरन्तर विकासशील जीवन, प्राकृतिक पर्यावरण, इतिहास और परम्पराओं के समन्वित
प्रभाव का नाम ही संस्कृति है . यह स्वाभाविक और अनायास ही धीरे-धीरे चरित्र
में रम जाने वाला तत्व है . किसी राष्ट्र पर बलपूर्वक दूसरी संस्कृति नहीं
लादी जा सकती . लेकिन सभ्यता ऊपरी तत्व है, उसे ग्रहण करने के लिए विवश किया
जा सकता है . सभ्यता सहज और सद्य अनुकरणीय है, संस्कृति धीरे-धीरे अपनायी
जाती है . संस्कृति की दृष्टि दूरगामी होती है एवं सभ्यता नजदीक की दृष्टि
रखती है . सभ्यता अविवेक और अनाचार पर प्रतिबन्ध लगा सकती है, संस्कृति अन्त:
प्रेरणा और आत्मसंस्कार द्वारा अवगुणों का दमन करते हुए सदाचार और लोक-मंगल
की ओर प्रेरित करती है . सभ्यता बाहरी आचार-विचार पर बल देती है . संस्कृति
आत्मगत संस्कारों को महत्व देती हुई भी सामाजिक संस्कारों की उपेक्षा नहीं
करती . सन्दर्भ-- १.  कल्चर एण्ड एनार्की--मैथ्यू आर्नाल्ड, पृ.  १० २.
संस्कृति और सभ्यता--रामधारी सिंह दिनकर, पृ.  २० ३.  विचार और वितर्क--हजारी
प्रसाद द्विवेदी, पृ.  १२३ ४.  सांस्कृति भारत--भगवत शरण उपाध्याय, पृ.
१२ ५.  हिन्दी साहित्यकोश--पृ.  ८६९ ६.  हिन्दी विश्वकोश--१२ वां खण्ड, पृ.
४४७ ७.  भारतीय संस्कृति एवं सभ्यता--डा.  प्रसन्नकुमार आचार्य, पृ.  ३ ८.
अशोक के फूल--डा.  हजारी प्रसाद द्विवेदी, पृ.  ६३ ९.  समाजशास्त्र के
मूल तत्व--सत्यव्रत विधालंकार पृ.  ३३१ १०.  हिन्दी विश्वकोष १२ वां
खण्ड, पृ.  ४४७ ११.  भारतीय संस्कृति एवं सभ्यता--मंगलदेव शास्त्री, पृ.
४ १२.  सांस्कृतिक भारत (वैदिक धारा)--डा.  भगवत शरण उपाध्याय; पृ.  ९ १३.
हिन्दी साहित्यकोश, पृ.  ८६९ संस्कृति--अर्थ, एवं अवधारणा अपनी आवश्यकताओं
के अनुसार जब मनुष्य किसी लक्ष्य की ओर अग्रसर होता है तो सभ्यता का
पदार्पण होता है और उस लक्ष्य की प्राप्ति जब मनुष्य को हो जाती है तो
प्रक्रियास्वरुप उसके क्रियाकलाप, विचार एवं कल्पना आदि का परिष्कार हो
जाता है, यहीं परिष्कार संस्कृति का स्वरुप धारण करता है . साहित्यकार,
इतिहासवेता, धर्मविद, दार्शनिक एवं समाजशास्त्री अपने-अपने दृष्टिकोण के
अनुसार संस्कृति की परिभाषा रुपायित करते हैं . साहित्यकारों की दृष्टि
से गोष्ठी, नाटक जैसी साहित्यिक गतिविधियों से लेकर नृत्य, गायन आदि
के कार्यकलाप संस्कृति का रुप धारण करते हैं . इतिहासकार कलात्मक विकास
एवं बौद्धिक विकास को संस्कृति की संज्ञा देता है . जीवन के प्रकाश एवं
सौन्दर्य को दार्शनिक लोग संस्कृति कहते हैं . धर्मविद मनुष्य कहते हैं
. धर्मविद मनुष्य के लौकिक एवं पारलौकिक उत्थान के अनुकूल आचार-विचार को
संस्कृति मानते हैं . समाजशास्त्रीय दृष्टि से संस्कृति मनुष्य द्वारा सीखे
हुए व्यवहार की वह समग्रता है जिसमें मनुष्य का व्यक्तित्व विकसित होता है
. संस्कृति का अर्थ वह शिक्षा-दीक्षा है, जिसमें मनुष्य का जीवन सुधरे .
पाणिनीय व्याकरण के अनुसार--समुपसर्ग के आगे कृति करादि व्यवस्था में सुर
का आगम हो जाता है . परिणामस्वरुप समकृति शब्द संस्कृति के रुप में परिणत हो
जाता है . जिसका तात्पर्य शुद्ध मानसिक विकास, सजावट, सभ्यता से लिया जाता है
. इस शब्द के अन्तर्गत परिमार्जन के अतिरिक्त सौजन्य एवं शिष्टता के भावों
का समावेश हो जाता है . पाश्चात्य विचारधारा वर्तमान युग में संस्कृति शब्द
का जो भाव लिया जाता है उसको अंग्रेजी में `कल्चर' कहते हैं . इस शब्द की
व्युत्पत्ति लैटिन भाषा की कोलर (छोलेर्स्) से उत्पन्न कुलटूरा छुल्टुर शब्द
से हुई है जो कृषिकार्य का पारिचायक है . भूमिं की भाँति मनुष्य की मानसिक
और सामाजिक अवस्था भी विकसित हुआ करती है उसी प्रकार कल्चर मनुष्य की सहज
प्रवृत्तियों, नैसर्गिक शक्तियों तथा उसके परिमार्जन को निरुयित करते हैं
. कोलर शब्द का दूसरा तात्पर्य पूजा करना से लिया जाता है . पाश्चात्य
विद्वानों के अनुसार--जब यह शब्द प्रचलित हुआ तब मनुष्य यायावरी जीवन से
आगे बढ़कर कृषि कार्य सीख चुका था और प्राकृतिक आपदाओं से मुक्ति पाने
के लिए उसकी पूजा प्रारम्भ कर दिया था . यह कार्य उसकी कल्पनाशीलता एवं
सुन्दर गतिविधियों पर आधारित थी . संस्कृति के विकासक्रम की तीसरी अवस्था
में मनुष्य का प्रकृति के साथ और मनुष्य का मनुष्य के साथ सम्पर्क हुआ . इस
प्रकार कल्चर शब्द की व्युत्पत्ति को उद्घोषित करने वाले कोलर शब्द के दोनों
भावों से कृषि सम्बन्धी अर्थ की प्रधानता स्पष्ट हो जाती है . तात्पर्य
यह है कि भूमि का परिष्कार करने वाली कार्यपद्धति कृषि और मानव जीवन के
प्राकृतिक राग-द्वेषों में परिमार्जन करने वाली अवस्था संस्कृति कहलाती है .
यद्यपि १८७१ ई.  में ए.  एल.  टाइलर ने कल्चर की वर्तमान परिभाषा की विवेचना
प्रस्तुत की थी लेकिन अमेरिकी अंग्रेजी कोशों में यह शब्द ६२ वर्ष के पश्चात्
जोड़ा गया . अठारहवीं शती उत्तरार्द्ध में प्रसिद्ध दार्शनिक हीगल और कांट ने
अपने व्याख्यानों में कल्चर को आध्यात्मिक स्वरुप दिया . उसके पश्चात् एडमण्ड
वर्क और क्लेम जैसे विचारकों ने इसको वर्तमान अर्थ के रुप में प्रयोग करना
सुनिश्चित किया . बेकन ने सर्वप्रथम इस शब्द की विस्तृत व्याख्या प्रस्तुत
की . उनके अनुसार संस्कृति का सम्बन्ध नैतिक जीवन और धार्मिक बौद्धिक विकास
से हुआ . मैथ्यू आर्नाल्ड ने संस्कृति को सौन्दर्य एवं प्रकाश से जोड़ते
हुए यह स्पष्ट किया कि--संस्कृति पूर्णत्व की खोज है, वह पूर्णंत्व जो
मानव को मानवता और समाज को सर्वांगीण उन्नतिकी ओर प्रेरित करता है .' अपना
व्याख्याओं में मैथ्यू आर्नाल्ड ने संस्कृति से सम्बन्धित महत्वपूर्ण विचारों
पर प्रकाश डाला है-- १.  संस्कृति मनुष्य को प्रभुत्व से पूर्ण मानवता की
ओर प्रेरित करती है . २.  मानसिक विकास के द्वारा मानवमन को सुन्दर एवं
प्रकाशपूर्ण बनाती है . ३.  धर्म, इतिहास, कला एवं साहित्य संस्कृति के अंग
हैं . ४.  सामाजिक भाव के द्वारा लोककल्याण का मार्गदर्शन करती है . जहाँ
प्रोफेसर लेस्ली ने यह कहा कि--मनुष्य तथा संस्कृति का उद्गम साथ-साथ हुआ है
वहीं ए.  एल.  क्रोबर ने संस्कृति के महत्व को स्वीकार करते हुए कहा कि--मानव
की सार्थकता संस्कृति के कारण ही है . मानव चेष्टाओं, संगठनों, मानवविचारों
एवं विश्वासों से सम्बन्धित अन्वेषण की समस्त विशिष्ट पद्धतियों का अध्ययन
संस्कृति का अध्ययन के साधन के रुप किया जा सकता है . इस प्रकार यह स्पष्ट
होता है कि पाश्चात्य विचारधारा के अनुसार संस्कृति शब्द खेती और पूजा के
अर्थ में प्रयुक्त हुआ . उसके पश्चात् आलंकारिक रुप में किया जाने लगा .
भारतीय विचारधारा भारतीय वाग् अमय में संस्कृति शब्द का प्रयोग अतिप्राचीन है
. वैदिक एवं पौराणिक साहित्य में निरुपित संस्कृति का स्वरुप विशाल भारतीय
आदर्शों से पूर्ण है . उदाहरणार्थ-- छान्दोस्योपनिषद के अनुसार--किसी देश
या समाज के विभिन्न जीवन व्यापारों में या सामाजिक सम्बन्धों में मानवता की
दृष्टि से प्रेरणा प्रदान करने वाले आदर्शों की समष्टि को ही संस्कृति चाहिए
. यजुर्वेद संहिता में संस्कृति शब्द `सोम' के संस्कार के लिए प्रयुक्त
हुआ है . यथा -- सा प्रथमा संस्कृति विश्ववारा . ७-१४ शतपथ ब्राह्मण में
प्रजापति अग्नि एवं यजमान को ही संस्कृति से अभिहित किया गया है--यथा --
अर्थात: संस्कृतिरेव स प्रजापति, सो अग्नि, यजमान: ८-३-४-११ समस्त सामाजिक
जीवन का परमोत्कर्ष संस्कृति में ही होता है . विभिन्न सभ्यताओं का उत्कर्ष
तथा अपकर्ष संस्कृति द्वारा मापा जाता है . मनुष्य अपनी बुद्धि का प्रयोग
कर विचार एवं कर्म के क्षेत्र में जो सृजन करता है उसी को संस्कृति कहते हैं
. एक तरह से देखा जाय तो संस्कृति का सम्बन्ध दर्शन और धर्म से लेकर सामाजिक
संस्थाओं की रीति-रिवाजों तक मानव जीवन की समस्त महत्वपूर्ण विचार प्रणालियों
से है . डा.  देवराज ने संस्कृति को पर्यावरण का मानव निर्मित भाग माना है
. भारतीय संस्कृति के प्रसिद्ध विद्वान डा.  वासुदेव शरण अग्रवालने संस्कृति
को जीवन के नानारुपों का समुदाय मानते हुए कहा है कि--हमारे जीवन का ढंग ही
हमारी संस्कृति है ..  .  .  .  संस्कृति का मुर्तिमान रुप होता है.  .  .
जीवन के नानाविध रुपों का समुदाय ही संस्कृति है .
