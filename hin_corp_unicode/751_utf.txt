<औङ्ङिचिअल् अन्ड् ंएडिअ ळन्गुअगेस्><आड्मिनिस्ट्रटिवे><आनोन्><१९८१><ंइन्.ओङ् ठ्रन्स्पोर्ट्><णेत् ढेल्हि><३० टो ३३><२७००><आनोन् आ.ष्.' आच्च्ट्-८०-८१ ईन्ड् षइल्><ढ्हनन्जय् खुमर्>

अनुसंधान और विकास
अनुसंधान, अभिकल्प और मानक संगठन (आर.डी.एस.ओ.) मुख्यतया भारतीय रेलों के लिए सभी
तकनीकी मामलों में सलाहकार तथा परामर्शदाता के रूप मे कार्य करता है तथा अन्य
संगठनों और संबद्ध उद्योगों को परामर्श भी देता है. अनुसंधान, अभिकल्प और मानक संगठन
रेलवे प्रौधोगिकी से संबन्धित असंख्य पहलुओं पर विचार करता है, जिनमें अनुसंधान,
अभिकल्प, मानक, विशिष्टियां, परीक्षण और जांच, आयातित उपस्करों का स्वदेशीकरण,
निरीक्षण, सर्विस इंजीनियरी आदि शामिल है. १९८०-८१ के दौरान उसकी कुछ प्रमुख
गतिविधियों का उल्लेख नीचे किया गया है:
भू-तकनीकी इंजीनियरी
प्रभावी प्रतिबल पद्धति का अभिकल्प अपनाकर कोलाबा जिले में स्थित मैसर्स
राष्ट्रीय कैमिकल्स एंड फर्टिलाइजर्स के लिए एक साइडिंग हेतु समुद्री मिट्टी पर
एक १०.५ मीटर ऊंचे पुश्ते का अभिकल्प तैयार किया गया. दबाव के नीचे की भूमि में
चूने का घोल डालकर यातायात के तले प्रसरणीय मिट्टी के उपचार के लिए एक स्वदेशी
पद्धति का विकास किया गया और दक्षिण मध्य तथा मध्य रेलों में चार स्थानों पर
इसका परीक्षण किया गया.
असम में तेजपुर के निकट ब्रमपुत्र पर ऊपरी सड़क पुल के लिए रूड़की
विश्वविद्यालय द्वारा किये गये गतिक विश्लेषण तथा द्रवीकरण अध्ययनों को ध्यान में
रखते हुए पुल की नींव तथा पहुंच मार्गों के लिए मिट्टी की छानबीन का कार्य किया
गया.
रेलपथ
रेल वाहनों के सन्तोषजनक अधिचलन के लिए रेलपथ की सहन शक्ति का निर्धारण करने के
वास्ते रेलपथ वाहन की पारस्परिक क्रिया के गणितीय प्रतिरूपण के आधार पर
ऊर्घ्वस्थ प्रणाली में चौपहिया माल डिब्बे (सी.आर.टी.)की वाहन अनुक्रिया के
वास्ते संगणक कार्यक्रम को अन्तिम रूप दिया गया और प्रतिमान पर प्रमाणिक अध्ययन
किये जा रहे है.
कंक्रीट, लकड़ी और इस्पात के स्लीपरों में उपयोग करने के लिए एक नये लचीले
स्थिरक आर डी-३ लोचदार क्लिप का विकास किया गया और प्रयोगशाला में किये गये
परीक्षणों में उसे सफल पाया गया. इसके परिणामस्वरूप ५० प्रतिशत सामग्री की बचत
हुई है और इसके तोड़फोड़ की संभावना भी कम है. लचीले स्थिरकों के अभिकल्प को
अनुकूल बनाने के लिए छड़ किस्म के पटरी स्थिरकों के विश्लेषण हेतु एक नयी तकनीक
का विकास किया गया.
जल विज्ञान और पुल
पुल के पायों तथा पीलपायों के इर्द-गिर्द निघषण को मापने की पद्धतियों का
विस्तृत अध्ययन किया गया और माप की उपयुक्त पद्धतियों से क्षेत्रीय रेलो को
अवगत कराया गया.
गतिक वृद्धि के गुणांक के लिए परीक्षणों पर आधारित एक संशोधित फार्मूले को
अपनाने की सिफारिश की गयी. राजामुन्दरी के निकट गोदावरी पर तीसरे पुल के लिए
९३.१ मी. थ्रू टाइप गर्डरों का जिसमें मुख्य गर्डरों के लिए सुदृढ़ अल्प धातु
मिश्रित इस्पात का इस्तेमाल करके २८ स्पैन शामिल हैं,
आई.सी.ई.एस.एस.टी.आर.यू.डी.एल.सी. संगणक कार्यक्रम का इस्तेमाल करके एक अभिकल्प
तैयार किया गया. १०मी.,१५मी.,२०मी.स्पैन को झले प्लेट गर्डरों का भी अभिकल्प
तैयार किया गया. कुल १२०मी. बाक्स टाइप पी.एस.सी.गर्डर के कुल स्पैन वाले एक
दोहरे प्रास (केंटीलीवर) पुल का अभिकल्प तैयार किया गया तथा तेजपुर में ब्रह्मपुत्र पर सड़क
पुल पर सड़क के लिए इसकी गतिक क्षमता की जांच की गयी.
सिगनल और दूर संचार
एकल प्रवेश निकास धुरा काउंटर के कार्य निष्पादन को सुदृढ़ करने के पश्चात,
भारतीय प्रौधोगिकी संस्थान, दिल्ली द्वारा अनुसंधान, अभिकल्प एवं मानक संगठन के
सहयोग से तैयार किये गये बहुल प्रवेश धुरा काउंटर के लिए परीक्षण प्रारम्भ किये
गये.
इंजन में इलेक्ट्रोनिक विधि से कर्मियों की सतर्कता तथा एकाग्रता पर निगरानी
रखने के लिए ड्राइवर की सावधानी चेतावनी एवं संरक्षा नियंत्रण विधि का स्वदेशी
अभिकल्प तैयार किया गया. डीजल रेल इंजनों के लिए जिस प्रणाली का अभिकल्प तैयार
किया गया है, उसका प्रयोगशाला तथा क्षेत्र में व्यापक परीक्षण किया गया .
भारी माल गाड़ियों के परिचालन के लिए इकहरी लाइन वाले खंड़ों पर प्रत्याशित
उच्चतर कंटेनरी करेंट का ध्यान रखने के लिए सुधरे सिगनलिंग अभिकल्पों तथा
संस्थापन तकनीकों का विकास किया गया.
सवारी तथा माल गाड़ियों आदि के लिए पेसिग प्वाइंट लाक और डिटेक्टर, क्लिप लाक
बार,लाक बार स्टाप, चल स्विच डायमंड चेतावनी बोर्ड जैसी कई सिगनल और दूर संचार
के मदों के लिए उच्च मानक नक्शे तैयार करके जारी किये गये.
बिजली कर्षण
विधुतीकरण की लागत कम करने के लिए निम्नलिखित उपाय अपनाये गये:-
(१) ताम्बे की खरीद पर खर्च होने वाली विदेशी मुद्रा की बचत करने के लिए ताम्बे
के कंटेनरी तथा सम्पर्क तारों की जगह एल्युमिनियम मिश्रित धातु कंडक्टरों को
लगाने के लिए परीक्षण किये गये.
(२) यार्डो, साइडिंगों तथा लूप लाइनों के लिए सुब्यवस्थित ट्रामबे किस्म के ऊपरी
उपस्करों के अभिकल्प को अंतिम रूप दिया गया.
(३) इस्पात की खपत कम करने के उद्देश्य से नींव में ऊपरी उपस्करों के ढ़ाचों की
अन्त:स्थापित लम्बाई को कम करने के लिए परीक्षण किये गये.
(४) रेल का विद्युतीकरण परियोजनाओं की यूनिटों द्वारा क्षेत्र सेवा परीक्षणों के
लिए ऊपरी उपस्करों के प्रचलित कंक्रीट मस्तूलों का अभिकल्प तैयार किया गया,और
(५) बिजली बोर्डों को दिये जाने वाले बिजली प्रभारों को कम करने के लिए कर्षण उप
बिजली घरों में शंट केपेसिटरों की व्यवस्था की गयी.
बहुशीर्ष उच्च,अश्व शक्ति वाले ए.सी. रेल इंजनो के परिचा-~लन को दृष्टिगत रखते
हुए,वालतेरू-किरंदुल खंड पर बढ़े हुए ऊपरी उपस्करों के करंटो से सिगनल और
दूरसंचार स्थापनाओं में पड़ने वाले व्यवधान का अध्ययन किया गया.
तरल शीलत सिलिकॉन रेक्टिफायरों के लिए विशिष्टियां जारी की गयीं
रेल इंजन
१३० कि.मी. प्रति घंटे की रफ्तार से परिचालन के लिए डब्ल्यू डी.एम.-४ रेल इंजनों
की तरह ४,००० रेल अश्व शक्ति वाले डब्ल्यू ए पी १ बिजली रेल इंजन का अ.अ.मा.सं.
द्वारा विकास किया गया तथा चितरंजन रेल इंजन कारखाने में इसका निर्माण किया गया.
इसमें उसी प्रकार की बोगियां लगती है जिस प्रकार की बोगिया डब्ल्यू डी.एम- ४ में
लगती हैं. राजधानी एक्सप्रेस में, जिसमें इस समय ९ सवारी डिब्बे लगाये जाते है
और जो १३० कि.मी. प्रति घंटे की रफ्तार से चलती है,१५ सवारी डिब्बे लगाकर चलाने
के लिए दोलन परीक्षण, कर्षण क्षमता परीक्षण, ब्रेक जांच, ऊपरी उपस्करों की
क्रिया की जांच तथा सम्पूर्ण मार्ग पर गाड़ी के निरापद संचालन का बड़े पैमाने पर
प्रोटोटाइप परीक्षण किया गया.
दोहरे ब्रेक सरकुटरी यानी निवात तथा वात-दाना ब्रेकों के साथ इस्तेमाल करने के
लिए डब्ल्यू.ए.एम-४ बी रेल इंजनों का परीक्षण किया गया और दक्षिण पूर्व रेलवे के
हाल ही में विद्युतीकृत कोट्टबलासा-किरांदूल खंड पर इसका प्रयोग किया गया.
इस्पात कारखाने के लिए ७०० अश्व शक्ति बाले बो.बो.डीजल बिजली शर्टिंग रेल इंजन
अर्थात ६ सिलैंडर मैक/सी.एल.डब्ल्यू इंजन युक्त डब्ल्यू डी.एस-८ के अभिकल्प का
विकास किया गया और चि.रे.का.द्वारा बनाया गया पहला प्रोटोटाइप फरवरी,१९८१ में
क्षेत्र-परिचालन के लिए राऊरकेला इस्पात कारखाने को सौंपा गया.
डी.रे.का. द्वारा अ.अ.मा.सं.के अभिकल्प की दो अधिक रफ्तार वाली बड़ी लाइन की
फ्लेक्सी क्वायल मार्क ११ बोगिया निर्मित की गयीं और डब्ल्यू डी.एम-४ इंजन में
फिट की गयीं. इनका अधिचलन स्थैर्य १६० कि.मी.प्रति घंटे की रफ्तार तक संतोषजनक
पाया गया.
शाखा लाइन के लिए मीटर लाइन के वाई.डी. एम-२ रेल इंजनों तथा शेटिंग ड्यूटी (७००
अश्व शक्ति हाइड्रालिक दोनों के लिए) के लिए वाई.डी.एस-१ रेल इंजनों के अभिकल्प
का विकास पूरा किया गया तथा प्रोटोटाइप तैयार करने के लिए, अभिकल्प का विकास
पूरा किया गया तथा प्रोटोटाइप तैयार करने के लिए, अभिकल्प,नक्शे (की-डिजाइन
डाइंग) चितरंजन रेल इंजन कारखाने को भेजे गये.
१२ सिलेंडर वाले डी.रे.का के डीजल इंजन का इस्तेमाल करके मुख्य मीटर लाइन के १८०० अश्व
शक्ति वाले डीजल बिजली रेल इंजनों और पिएलस्टिक डीजल इंजन और वायथ टांसमिशन का
इस्तेमाल करके बड़ी लाइन के ४,८०० अश्व शक्ति वाले डीजल इंजन हाइड्रोलिक के
विकास के लिए व्यावहारिकता अध्ययन तथा क्षमता मूल्यांकन भी किया गया.
अधिक अश्व शक्ति वाले रेल इंजनों में आल्टरनेटर रैक्टिफायर उपस्कर लगाने के पहले
पर्याप्त अनुभव प्राप्त करने तथा मौजूदा अश्व शक्ति स्तरों पर इसे अपनाने से
होने वाले लाभों का मूल्यांकन करने के लिए मैसर्स भारत हैवी इलेक्ट्रीकल्स
लिमिटेड के सहयोग से अनुसंधान, अभिकल्प और मानक संगठन द्वारा इस उपस्कर का विकास
किया गया. इस उपस्कर से युक्त पहला डब्ल्यू डी.एम.-२ रेल इंजन सेवा परीक्षणों के
लिए डी.रे.का,में अगस्त,१९८० में बनकर तैयार हुआ.
क्रेन डिजाइन-
सहज और शीघ्र परिचालन के लिए इज्जतनगर कारखाने द्वारा निर्माण किये जाने वाले
अशोक लेलैंड डीजल इंजन ए.एल.यू-३७० और निर्वात नियंत्रण और ब्रेकों से युक्त
किरलोस्कर निर्वात डाइड्रोलिक टार्क कनवर्टर ट्रांसमिशन वाले देशी पावर पैक
युक्त मीटर लाइन के १० टन वाले क्रेन के अभिकल्प का विकास किया गया. इस क्रेन का
अभिकल्प इस प्रकार तैयार किया गया है कि इसे अधिक रफ्तार वाली दो चौपहिया
बोगियों पर ठीक से आरूढ़ किया जा सके.
इंजन विकास
डीजल इंजनो,विशेषकर रेलों के इस्तेमाल में आने वाले इंजनों के परीक्षण और विकास
संबंधी कार्य के लिए आवश्यक सुविधाएं जुटाने के वास्ते अनुसंधान,अभिकल्प और मानक
संगठन में एक नये निदेशालय का सृजन किया गया.
कोचिंग स्टाक
बड़ी लाइन के वातानुकूल २ टियर शयन यानों के काफी लोकप्रिय होने के कारण मीटर
लाइन प्रणाली के लिए भी इसी प्रकार के एक अभिकल्प का विकास किया गया. मीटर लाइन
के वातानुकूल २ टियर शयन यान में मीटर लाइन के पहले दर्जे के १८-२० शायिकाओं की
तुलना में ३१ शायिकाओं की क्षमता होगी. इस प्रकार के १० सवारी डिब्बों का
निर्माण करने के वास्ते सवारी डिब्बा कारखाने को विशेष रूप से विशिष्ट खोके और
नक्शे भेजे गये.
मुख्य बड़ी लाइन के कोचिंग स्टाक के लिए उपयुक्त वात ब्रेक उपस्कर की खरीद करने
के लिए एक विशिष्टि तैयार की गयी. शुरूआत करने के लिए सवारी डिब्बा कारखाने को
मैसर्स स्टील प्लेट इलेक्ट्रिकल इंडिया लिमिटेड द्वारा सप्लाई किये गये वात
ब्रेक उपस्कर को राजधानी के सवारी डिब्बे में लगाने के लिए कहा गया. गहन
परीक्षणों के बाद इन सवारी डिब्बों को नयी दिल्ली-बंबई राजधानी एक्सप्रेस में
लगाया जायेगा.
सवारी डिब्बा कारखाने द्वारा निर्मित आल क्वायल वाली बोगियों के मुख्य प्रलम्बन
में क्वायल स्प्रिंगों सहित डैशपाट गाइड की व्यवस्था की गयी. मुख्य प्रलम्बन
मार्गदर्शन तथा अवमंदन की व्यवस्था करता है. ठीक से सील न किये जाने के
कारण,डैशपाट में तेल रिसता है और इससे अवमंदन गुण धर्म प्राप्त हो जाता है. इस
समस्या पर नियंत्रण हेतु मुख्य प्रलंबन में क्वायल स्प्रिंगों तथा डैशपाट गाइड़
के स्थान पर रबड़ के स्प्रिंगों के प्रयोग हेतु अ.अ.मा.स. ने एक अभिकल्प का
विकास किया है.
दिल्ली और जयपुर के बीच चल रही पिंक सिटी एक्सप्रेस,जो १०० कि.मी.प्रति घंटे की
रफ्तार से चलत है और जिसमें ८ सवारी डिब्बे लगाये जाते हैं, में १६ सवारी डिब्बे
लगाकर इसे आगे पीछे से वाई.डी.एम-४ इंजनों से कर्षित करने के लिए कर्षण
क्षमता ब्रेकिंग तथा परिचालन में कपलरों पर पड़ने वाले अधिक दबाब के संबंध में
अनुभव की गयी समस्याओं की जांच की गयी. इस जांच के आधार पर कपलर के अभिकल्प और
ड्राफ्ट स्प्रिंगों तथा परिचालन की निरापद पद्वतियों में सुधार करने के सम्बन्ध
में विशिष्ट सिफारिशें की गयीं.
माल डिब्बे
वर्ष के दौरान निम्नलिखित किस्म के माल डिब्बों के लिए अतिरिक्त अभिकल्पों तथा
आशोधनों का विकास किया गया:-
(१) पेट्रोलियम के मध्यवर्ती आशुद्ध के लिए बड़ी लाइन के बोगी टंकी माल डिब्बे
टी.बी.ओ में आशोधन,
(२) सी.आर.टी.चौपहिये माल डिब्बे की अवसंरचना पुन:अभिकल्पन ताकि सी.बी.सी.के रूप
में परिवर्तित करने की व्यवस्था की जा सके.
(३) ४९२ एम.एम पाकेट के लिए अपेक्षाकृत छोटे ड्राफ्ट गियर और योक का इस्तेमाल
करके सी.बी.सी. चौपहिये माल डिब्बों का विकास.
१०० कि.मी. प्रति घंटे की रफ्तार से चलाने के लिए भार की अनुपातिक रोक-युक्ति के
साथ प्रलम्बन सहित अधिक रफ्तार वाली माल बोगी के एक गढ़े हुए अभिकल्प के श्रांति
परीक्षण प्रयोगशाला में किये गये.
यातायात
नीचे कुछ और ऐसी महत्वपूर्ण मदें, दी गयी हैं जिनके संबंध में सहायता प्रदान की
गयी,
(१) १०० टन इन मोशन इलेक्ट्रानिक तुला चौकी की स्थापना.
(२) दिन में चलने वाली गाडियों के लिए उपयुक्त पेंट्री कार के अभिकल्प का विकास.
(३) बेंगलूर नयी दिल्ली (तुगलकाबाद) और अहमदाबाद में अन्तर्देशीय कटेनर डिपुओं
की स्थापना करने के लिए पायलट परियोजनाएं,
नीति विषयक महत्वपूर्ण निर्णयों में रेलवे बोर्ड के सहायतार्थ तथा प्रमुख
अन्तर्नगरीय मार्गों पर पार्सल यातायात के संचालन क्षेत्र में परिचालनिक कुशलता
बढ़ाने और पश्चिम रेलवे से दिल्ली क्षेत्र में दूध के टेंकरों के संचालन के
संबंध में रेलों की सहायता करने के लिए कुछ स्वतंत्र अध्ययन भी किये गये.
परिचालन कर्मचारियों को दिये जाने वाले दंड का उनकी अभिप्रेरणा शक्ति तथा मनोबल
पर पड़ने वाले प्रभाव, ऐनक पहनने वाले ड्राइवरों द्वारा रेलवे सिगनलों को अनदेखा
करने तथा संरक्षा कोटियों में भर्ती किये गये उम्मीदवारों के मनोवैज्ञानिक
परीक्षण निष्पांदन पर सामाजिक सांस्कृतिक पहलुओं के प्रभाव के संबंध में
अनुसंधान अध्ययनों को अन्तिम रूप दिया गया. रेल सेवा आयोगों के माध्यम से
विभिन्न तकनीकी तथा गैर तकनीकी कोटियों में भर्ती के लिए विषय परक किस्म की
परीक्षाएं लेना शुरू करने के लिए विस्तृत मार्गनिर्देशन तैयार किये गये.
स्थापत्य
अजमेर तथा अन्य महत्वपूर्ण तीर्थ स्थानों के स्टेशनों की इमारतों के ढ़ाचे में
परिवर्तन का काम शुरू किया गया तथा स्थानीय स्थापत्य के अनुकूल बैकल्पिक खाका
अभिकल्प का विकास किया गया. "एशियाड ८२" के संबंध में दिल्ली में रिंग रेलवे के
मिंटोब्रिज, तिलक ब्रिज सेवा नगर स्टेशनों के खाका अभिकल्पों को अन्तिम रूप दिया
गया.
धातु विज्ञान और रसायन
५२ कि.ग्राम एम.एम. पटरियों की एल्यूमिनी-थर्मिक बैल्डिंग के लिए 'पोर्शन्स' और
तकनीक का विकास किया गया और इन्हें सफल सेवा परीक्षणों के लिए अनुमोदित किया
गया. ५२ कि.ग्रा.एम.एम.पटरी के वैल्डिंग के लिए लघु-पूर्व तापन तकनीक का विकास
किया गया.
मैसर्स इंडिया थर्मिट कार्पोरेशन,कानपुर की एस.के.वी. प्रक्रिया का इस्तेमाल
करके झले हुए ५२ कि.ग्रा. एम.एम.पटरी के १०० अदद जाड़ों पर किये गये
प्रारम्भिक सेवा परीक्षणों के परिणामों के आधार पर,मध्य,पूर्व और पश्चिम रेलों
पर १,००० अदद जोड़ो का और आगे सेवा परीक्षण करने की सिफारिश की गयी.
मैसर्स इलेक्ट्रानिक कार्पोरेशन इलेक्ट्रानिक कार्पोरेशन आफ इंडिया लिमिटेड
द्वारा विकसित पराश्रव्य पटरी परीक्षण का व्यापक मूल्यांकन करने के बाद उसे
रेलवे में इस्तेमाल करने की स्वीकृति दी गयी.
अनुसंधान,अभिकल्प एवं मानक संगठन की विशिष्ट और तकनीकी सलाह से, मैसर्स
क्लेस्किर इलेक्ट्रिक कम्पनी लिमिटेड़,बेंगलूर द्वारा बहुशीर्ष निम्न चाप
टायर/पहिया सुधार संयंत्र (मल्टीहेड सवमर्ज्ड-आर्क टायर/व्हील रिक्लेमेशन
प्लांट) सफलतापूर्वक तैयार किया गया और उनके द्वारा झांसी,कोटा और रायपुर
कारखानों को एक-एक यूनिट दी गयी.
प्रक्रिया के मानकीकरण के बाद,पुन: शोधित तेल को तेल काट घोल के रूप में
परिवर्तित करने के लिए देशी योगजों को प्राप्त किया गया इस प्रकार इन योगजों से
उत्पादित काट तेल परीक्षण के लिए मध्य,पूर्वोत्तर रेलों तथा डीजल रेल इंजन
कारखाने को भेजा गया. परिणामों से पता चला कि काट तेल बाजार से खरीदे गये तेल से
बढिया था.
परामर्श सेवाएं
उत्तर रेलवे में गंडक नदी पर रेलवे पुल के लिए कूप नींव,गाइड बंध और पहुंच तट
लखनऊ स्थित दिल्ली-बीकानेर सूक्ष्म तरंग सम्पर्क पर सूक्ष्म तरंग मीनार की
नींव के अभिकल्प से सम्बन्धित मिट्टी की छानबीन और जांच पड़ताल की गयी.
मैसर्स इंडिया आयल कम्पनी के लिए मीटर लाइन के तरल पैट्रोलियम गैस माल डिब्बे,
मैसर्स भारत हैवी इलेक्ट्रिकल्स लिमिटेड, तिरुचि के लिए ५०० मेगावाइट बायलर
ड्रमों के परिवहन के लिए बड़ी लाइन के २४ धुरा वाले विशेष माल डिब्बे तथा मैसर्स
भारत हैवी इलेक्ट्रिकल्स लिमिटेड के लिए ५०० मेगावाट टर्बी जनरेटर स्टेटर के लिए
३०० टन पे लोड विशेष माल डिब्बे के अभिकल्प के संबंध में परामर्श सेवाएं प्रदान
की गयीं.
लगभग १२.६ करोड़ रुपये के मूल्य के धातु,रबड़ और प्लास्टिक संबंधी मदों का
निरीक्षण किया गया.
कर्मचारी
औद्योगिक संबंध
जबकि रेलों पर औद्योगिक संबंध वर्ष भर सौहार्दपूर्ण बना रहा,कुछ वर्ग-वार गैर
मान्यता प्राप्त एसोसिएशनों द्वारा 'लीक से हटकर काम करने'और सामूहिक बीमारी
अवकाश लेने जैसे गैर कानूनी आन्दोलनों के कारण कुछ छुट-पुट क्षेत्रों में
औद्योगिक वातावरण कुछ हद तक बिगड़ गया. प्रशासन द्वारा आन्दोलनों का दृढ़ता
पूर्वक सामना किया गया और अनिवार्य यात्री और माल गाड़ियों की सेवाओं में बाधा
नहीं पहुंचाने दी गयी. स्थायी वार्ता तंत्र और संयुक्त परामर्श तंत्र के अंतर्गत
मान्यता प्राप्त श्रमिक संगठनों के साथ औपचारिक तथा अनौपचारिक दोनों प्रकार की
बैठकें नियमित रूप से आयोजित की गयीं.
कर्मचारियों की संख्या
वर्ष के दौरान कर्मचारियों की कुल संख्या बढ़कर १,५७२,१५४ हो गयी जिसमें २१,७९४
(१.४ प्रतिशत) की बढ़ोतरी हुई जबकि पिछले वर्ष यह संख्या १,५५०,३६० थी.
वर्ष के अन्त में 'क'कोटि के ५,४९२ (०.३५ प्रतिशत),'ख'कोटि के ५,६७१ (०,३६
प्रतिशत),'ग' कोटि के ७२१, ०८४ (४५.८७ प्रतिशत) और 'घ' कोटि के ८३९,९०७ (५३.४२
प्रतिशत) कर्मचारी सेवारत थे. इन १५.७२ लाख कर्मचारियों में से, १३.९१ लाख
कर्मचारी सीधे रेल परिचालन और अनुरक्षण कार्य में लगे हुए थे जिनमें ४.५२ लाख
कारखाना कर्मचारी और शिल्पकार,१.११ लाख रनिंग कर्मचारी थे. शेष १.८१ लाख
कर्मचारियो में रेलवे सुरक्षा बल\रेलवे विशेष सुरक्षा बल के ६६,६०८ कर्मचारी
चिकित्सा/परा-चिकित्सा के ५४,१६७ कर्मचारी, चल स्टाक के उत्पादन में कार्यरत
३६,६६८ कर्मचारी,नई सुविधाओं के निर्माण कार्य में लगे १४,९९६ कर्मचारी और रेलवे
बोर्ड,अनुसंधान,अभिकल्प एवं मानक संगठन जैसे केन्द्रीय संगठनों, रेलवे स्टाफ
कालेज,उच्च रेलपथ प्रौद्योगिकी,संस्थान सिगनल इंजीनियरी एवं दूर संचार संस्थान
जैसे प्रशिक्षण संस्थानों तथा रेल सेवा आयोगों आदि के ८,४२८ कर्मचारी शामिल हैं.
रेलों में नियोजित महिला कर्मचारियों की संख्या में लगभग १,५०० की वृद्धि होने
से ३०,८४४ हो गयी. वर्ष के अन्त में 'क'और 'ख' कोटि की ३८७ महिला अधिकारी,
'ग'कोटि की १८.२८६ तथा शेष १२,१७१ 'घ' कोटि की कर्मचारी थीं.
कर्मचारियों पर खर्च
वर्ष में रेलों पर सभी नियमित कर्मचारियों का वेतन बिल और सेवा निवृत
कर्मचारियों के पेंशनीय हित की राशि कुल मिलाकर १,३१७ करोड़ रुपये थी जो पिछले
वर्ष की राशि की तुलना में १६२ करोड़ या लगभग ११.४ प्रतिशत अधिक थी. आकस्मिक
सुविधाओं को छोड़कर प्रति कर्मचारी की औसत वार्षिक आमदनी ८,४३५ रू.थी जबकि पिछले
वर्ष में यह ७,५९० रुपये थी. इस प्रकार इसमें लगभग ११.१ प्रतिशत की वृद्धि हुई.
कर्मचारियों पर खर्च में वृद्धि महंगाई भत्ते की चार किस्तों की स्वीकृति,रेलवे
पेंशनरों को पेंशन राहत की तीन किस्तों, विभिन्न अराजपत्रित संवर्गो की
पुनसैचना और वर्ष के दौरान सभी पात्र कर्मचारियों को उत्पादकता संबद्ध बोनस के
रूप में २३ दिन के वेतन का भुगतान करने के कारण हुई.
कर्मचारियो पर खर्च संचालन व्यय का ५९.० प्रतिशत हुआ जिसमें मूल्याहास आरक्षित
तथा पेंशन निधियों में किये गये विनियोग शामिल नहीं है. इन तत्वों को
मिलाकर,कर्मचारियों पर खर्च का कुल संचालन व्यय से अनुपात ५१.९ प्रतिशत था.
अनुसूचित जाति और अनुसूचित जन जाति के कर्मचारियों का नियोजन
सरकार के निदेशों के अनुरूप रेलों पर भर्ती नीति इस प्रकार बनायी गयी है ताकि
समाज के कमजोर वर्ग विशेषकर अनुसूचित जाति और अनुसूचित जन जाति के व्यक्तियों को
उनके लिए आरक्षित निर्धारित कोटे के माध्यम से प्रारम्भिक और पदोन्नति दोनों में
रियायत तथा छूट देकर पर्याप्त प्रतिनिधित्व दिया जा सके.
पिछले वर्ष की तुलना में ३१ मार्च,१९८१ को भारतीय रेलों में अनुसूचित जाति और
अनुसूचित जन जाति की वर्ग-वार संख्या नीचे दी गयी है:-
 अनुसूचित जाति- अनुसूचित जनजाति
 १९७९-८० १८०-८१ १९७९-८० १९८०-८१
वर्ग क ४१९ ४९९ ७७ ९५
वर्ग ख ५५० ६७२ ११४ १४९
वर्ग ग ७९,९३६ ८४,०२८ १६,२३० १८,४०१
वर्ग घ १८३,२६० १८३,६७२ ४२,४१४ ४२,२५१
जोड़ ------------------------------------------------
 २६४,१६५ २६८,८७१ ५८,८३५ ६०,८९६
