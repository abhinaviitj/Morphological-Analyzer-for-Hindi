<औङ्ङिचल् आन्ड् ंएडिअ ळन्गुअगेस्><ंअस्स् ंएडिअ><आनोन्><ढइल्य् णेत्स्-१५><१९८७><झन्सट्ट><णेत् ढेल्हि><३><२०१०><झन्सट्ट-ढइल्य् णेत्स्-१५><घर्गि ंअहेस्ह्तरि>

दिल्ली प्रशासन के खिलाफ भाजपा निर्णायक लड़ाई लड़ेगीः खुराना
जनसत्ता संवाददाता
नई दिल्ली,२१ मई. दिल्ली प्रदेश भारतीय जनता पार्टी ने इंका नियंत्रित दिल्ली
प्रशासन के कार्यकलापों का चिट्ठा बनाकर निर्णायक लड़ाई शुरू करने का फैसला लिया
है. यह घोषणा दिल्ली प्रदेश भाजपा अध्यक्ष मदन लाल खुराना ने गौतम नगर, आजादपुर
और अशोक विहार रेलवे लाइन झुग्गी झोपड़ी की सभाओं में की. सभा गरीब उत्थान और
महंगाई रोको सम्मेलनों के तहत की गई.
मदन लाल खुराना ने कहा कि इंका के पांच सालों में दिल्ली के गरीब निवासियों को
तरह-तरह से परेशान किया गया है. इंका सरकार की गलत नीतियों के कारण महंगाई पूरे
देश में बढ़ी है पर पिछले साल भर में दिल्ली की महंगाई ने सारे रिकार्ड तोड़ दिए
हैं.
उन्होंने कहा कि १९८३ से पहले दिल्ली के रोजगार दिलाने वाले कार्यालयों में
बेरोजगारों की संख्या १५ से २० हजार हर साल बढ़ती थी. उसके बाद हर साल एक लाख
बेरोजगारों के नाम दर्ज किए जा रहे हैं. १९८३ के पहले केवल कानून व्यवस्था की ही
स्थिति खराब थी. महिलाओं के गले से जंजीरें खीची जाती थी या चोरी डाके होते
थे. पर, उसके बाद पूरी दिल्ली को आतंकवाद ने घेर लिया. ट्रांजीस्टर बम कांड और अभी
हाल में हुए सिटी बैंक में बम कांड ने दिल्ली को दहला दिया. पर मुख्य कार्यकारी
पार्षद और महापौर को इतनी भी फुर्सत नहीं मिली कि मौके पर जा कर हालात का जायजा
लें, और मृतकों और पीड़ितों के परिवारियों को सहानुभुति दें.
उन्होंने कहा कि आजादी के ४० साल बाद भी राजधानी की कुल आबादी में से ५४ लाख लोग
नारकीय जीवन जीने पर मजबूर हुए हैं. इन ५४ लाख लोगों को सरकार मूलभूत नागरिक
सुविघाएं मुहैया नहीं करा पाई है. दिल्ली में करीब ७५ फीसदी आबादी को शुद्ध पीने
का पानी नहीं है. करीब दो लाख लोगों के पास झुग्गी भी नहीं है. राजोकड़ी गांव
में हैजे से हुई मौतें दूषित पानी पीने से हुई हैं. आखिर इसके लिए किसकी जवाबदेही
है.
इस मौके पर भाजपा उपाध्यक्ष मेवाराम ने कहा कि भाजपा ११ जून तक सौ से ज्यादा
स्थानों पर यह सम्मेलन आयोजित करेगी. १२ जून को तालकटोरा स्टेडियम में गरीबी
उत्थान और मंहगाई रोको अभियान के तहत विशाल सभा आयोजित की जाएगी.जिसमें भाजपा के
नेता अटल बिहारी वाजपेयी भाषण देंगे.
अपने भाषण में उन्होंने कहा कि दिल्ली प्रदेश भाजपा ने संकल्प लिया है कि दिल्ली
की जनता की निरंतर बढ़ती समस्या वर्तमान ढ़ांचे की असफलताओं को देखते हुए दिल्ली
को पूर्ण राज्य का दर्जा दिलाने के लिए संघर्ष करेगी. इसमें आर्थिक दृष्टि से
कमजोर झुग्गी-झोपड़ी, कटरों, पुनर्वास बस्तयों,नाटिफाईड स्लम,फुटपाथ,शहरीकृत
गांवों,हरिजन बस्तियों और अनाधिकृत बस्तियों में रहने वालों की समस्याओं के लिए
संघर्ष होगा.
इस सभा में महेन्द्र नाथ भूटानी, रतनसिंह, मांगेराम गर्ग, महेन्द्रसिंह खत्री और
महेंद्र नागपाल ने भी भाषण दिए.
कई इलाकों में फिर बिजली में कटौती
जनसत्ता संवाददाता
नई दिल्ली,२१ मई. कहीं भी बिजली कटौती न करने के डेसू अधिकारियों के दावे के
बावजूद आज सुबह और दोपहर अनेक कालोनियों में देर तक बिजली गायब रही.इसका सबसे
ज्यादा असर जमनापार,पश्चिम दिल्ली,सदर-पहाड़गंज और करोलबाग जोन में रहा.
डेसू के एक प्रवक्ता के मुताबिक बिजली स्थानीय गड़बड़ियों की वजह से बंद हुई
होगी. पश्चिम दिल्ली और शहर की कई कालोनियों में बिजली घंटों गुल रही.हालांकि आज
छुट्टी का दिन था और राजधानी की बिजली की मांग ८६० मेगावाट ही थी. इंद्रप्रस्थ
बिजलीघर से १४० मेगावाट और बदरपुर से ४८० मेगावाट बिजली मिल रही थी.बाकी बिजली
उत्तरी ग्रिड से लेकर मांग आसानी से पूरी की जा रही थी. वैसे उत्तरी ग्रिड में
वोलटेज की कमी का संकट अभी भी बना हुआ है. जिसमें सुधार के लिए तीन गैस टरबाइनों
की मदद ली गई.
इस बीच डेसू बिजली की बचत के लिए घोषित प्रतिबंधों को लागू करवाने में जुट गया
है. कल देर रात महाप्रबंधक पी पी चौहान ने अतिरिक्त महाप्रबंधक और अन्य अफसरों के
साथ शहर में कई इलाकों का दौरा किया.पश्चिम पटेलनगर और पटेल रोड पर उन्होने
छह-सात नियोन साइन जलते देखे. उन्होंने इन मामलों में कार्रवाई के निर्देश दिए
जो सोमवार को पूरे किए जा सकेंगे.
इस महीने अब तक डेसू ने ५० नियोन साइन और रोशनी वाले होर्डिंग पकड़े हैं जिनके
कनेक्शन काट दिए गए. प्रतिबंधों के नोटिफिकेशन पहली बार पकड़े जाने पर चार दिन और
दूसरी बार १४ दिन के लिए बिजली काटी जाएगी. तीसरी बार पकड़े जाने पर तब तक बिजली
कटी रहेगी जब तक यह आदेश जारी रहेगा.
विवि दो नए कालेज शुरू करेगा
मनोज मिश्र
नई दिल्ली, २१ मई. दिल्ली विश्वविद्यालय में इस सत्र से एरोनोटिकल साईंसेज और
कालेज फार एप्लाइड साईंसेज फार वीमेन नाम से दो कालेज शुरू किए जाएंगे. यह
जानकारी विश्वविद्यालय के कुलपति प्रोफेसर मुनीस रजा ने एक विशेष मुलाकात में
दी. प्रो.रजा ने कहा कि विश्वविद्यालय के उच्चतर पाठ्यक्रमों की संतोषजनक प्रगति
के कारण ही विशेष शिक्षा के कई नए विभाग शुरू करने की योजना बनी है.इसके तहत
साहू जैन परिवार के आर्थिक सहयोग से विश्वविद्यालय के साउथ कैंपस में शांति
प्रसाद सेंटर फार मैनेजमेंट स्टडीज की शुरूआत की गई है. इसके अलावा जवाहर लाल
नेहरू विश्वविद्यालय के न्यूक्लियर साईंस सेंटर और पुणे के फिजिक्स सेटर में भी
यहां के छात्रों को शोध करने का इंतजाम किया गया है.
उन्होंने कहा कि विश्वविद्यालय ने शिक्षा के सरलीकरण के लिए कई प्रयास किए हैं.
उसके तहत अलग-अलग विषयों के विविध आयामों को अलग करके शिक्षा दी जा रही है. इन
विषयों में शोध के अलावा उच्च शिक्षा पाने का भी इंतजाम किया गया है.इसी तरह
स्नातर स्तर की शिक्षा देने के लिए कई विषयों को एक साथ जोड़ा गया है ताकि
मेधावी छात्र एक साथ अलग-अलग मामलों में कार्रवाई के निर्देश ए इसका बेहतर उपयोग
कर सकें. जैसे बायोकेमेस्ट्री, एग्रो केमेस्ट्री आदि.
प्रो. मुनीस रजा ने बताया कि वर्तमान हालात में विज्ञान की पढ़ाई और उसकी
उपयोगिता को आम जनता तक पहुंचाने की जरूरत है.इसके लिए विश्वविद्यालय ने पिछले
साल साइंस एजुकेशन एंड कम्यूनिकेशन सेंटर शुरू किया. जिसमें पिछले साल करीब २५०
छात्र-छात्राओं ने दाखिला लिया. कुलपति का कहना था कि अगर प्रदूषण का पेड़ों पर
बुरा असर होता है तो इसकी जानकारी आम जनता के बीच पहुंचाने की जरूरत है. इस
केंद्र के माध्यम से इस काम को किया जा सकता है.कालेजों में ही 'वर्क ओरिएन्टेड',
विषयों की पढ़ाई शुरू करवाई गई है. धीरे धीरे सभी कालेजों में इलेक्ट्रोनिक्स,
एग्रोकेमेस्ट्री आदि विषय की पढ़ाई शुरू करवाई जाएंगी ताकि डिग्री हासिल करने के
बाद छात्र नौकरी के लिए नहीं भटके. अगर खेती ही करनी पड़े तो उसमें भी बेहतर
तकनीक अपना सके.इसी योजना के तहत पिछले साल कालेज फार बिजनेस स्टडीज और कालेज
फार बिजनेस एजुकेशन नाम से दो कालेज शुरू हुए हैं. इस साल शुरू होने वाले दोनों
कालेज-एरोनोटिकल साइंसेज और कालेज फार एप्लाइड साइंसेज फार विमेन के अलावा इसी
साल पत्रकारिता की पढ़ाई के लिए भी एक केंद्र खोला जा रहा है.
छत्रावास की समस्या के बारे में प्रो.मुनीस रजा ने कहा कि विश्वविद्यालय की
बढ़ती साख के कारण देश के कोने-कोने से विद्यार्थी इस विश्वविद्यालय में पढ़ने
आते हैं. पर छात्रावास की पूरी सुविधा नहिं होने की बात प्रो.रजा ने खुले मन से
मानी.उनका कहना था कि इस दिशा में कुछ प्रगति हुई है पर इसे भरपूर नहीं कहा जा
सकता.
प्रो.रजा ने जानकारी दी कि तुलसी हाल के पास बन रहे मानसरोवर छत्रावास का काम अब
पूरा होने वाला है. इसके अलावा नार्थ कैंपस में दो सौ कमरे और साउथ कैंपस में सौ
कमरे के छत्रावास के लिए विश्वविद्यालय अनुदान आयोग ने स्वीकृति दी है.
डीटीसी ने बदले की भावना के कंडक्टर सीट छीनी
विनीत नारायण जनसत्ता संवाददाता
नई दिल्ली,२१ मई. डीटीसी ने हड़ताली मजदूरों को २५ मार्च को एक सौगात दी है. चौदह
वर्ष से चली आ रही कंडक्टर सीट उनसे छीन ली गई. बताया गया कि इससे कंडक्टरों को
अपनी जिम्मेदारी निभाने में मदद मिलेगी. और यात्रियों की दिक्कतें कम होंगी.
कंडक्टर सीट का मामला डीटीसी मुलाजिमों के अलावा बस यात्रियों के लिए विवाद और
कौतूहल का मुद्दा बन गया है.सीट हटाने के पीछे तर्क यात्रियों की सुविधा बढ़ाने
का है.
एक तरफ वे यात्री भी हैं जो कंडक्टर सीट हटाने की पैरवी करते हैं. अब उन्हें अपनी
जगह पर खड़े या बैठे हुए टिकिट लेना ज्यादा आसान लगता है.साथ ही पहले बस में
चढ़ते वक्त कंडक्टर से बस और जगह का पता कर सकने वाले मुसाफिरों के लिए मुसीबत
हुई है. गलत बस में जानकारी के अभाव में चढ़ने वाले को या ते अगले स्टाप पर जाना
होगा या उतरना पड़ेगा.इस समस्या के हल के लिए डीटीसी वाले अब दरवाजे पर भी बस का
गंतव्य लिखकर टांगने की योजना बना रहे हैं. अनपढ़ और बाहरी आदमी की मुश्किल इससे
हल होगी नहीं.
बस में सभी सवारियां चढ़ी या नहीं यह देखना दरवाजे के पास बैठे कंडक्टर के लिए
असान था, अब उसे हर स्टाप पर यात्रियों के ऊपर से टेढ़े झुक कर खिड़की के बाहर
झांकना पड़ता है.भीड़ भरी बस में ऐसा करना मुश्किल होगा.
कुछ सवारियों की राय में पहले अगर कोई साथी छूट जाता था तो कंडक्टर से कहकर बस
रूकवाई जा सकती थी. अब ऐसा करना मुश्किल है.ड्राईवर अंदाज से ही बस रोकता और
चलाता है.
तेरह साल पहले दिल्ली की बढ़ती आबादी और उससे बढ़ती अव्यवस्था को दूर करने के
मकसद से कंटक्टर सीट की सोची गई थी.साथ ही बसों में दो दरवाजों की व्यवस्था की
गई.ताकि मुसाफिर एक तरफ से चढ़कर टिकट लेते हुए अगले दरवाजे से उतर जाएं.
सीट मिलने के लिए कंडक्टरों ने आंदोलन किया. उन्होने तत्कालीन डीटीसी अध्यक्ष एस
के शर्मा ने गहरी पड़ताल के बाद एक कमेटी बनाई और इस मामले का हल ढ़ूंढा था. इससे
बसों के अंदर की हालत भी सुधरी और डीटीसी की आमदनी भी बढ़ी.
डीटीसी मुख्यालय सूत्रों के अनुसार मोटर वाहन कानून के मुताविक बस को
;कंडक्ट,करने वाला कंडक्टर होता है. यात्रियों को बस में चढ़ाने की उसकी
जिम्मेदारी होती है. यानि कंडक्टर मुसाफिरों से मंजिल पूछे,यात्रानुसार टिकट दे,
मंजिल पर उतारे.
सूत्रो के अनुसार कंडक्टर अपनी इन जिम्मेदारियों से बच रहे थे.सीट पर जमे रहते
थे. औरतें बस में चढ़ते वक्त लुढ़क जाएं इसकी परवाह नहीं करते थे.पीछे खड़ी
सवारियों को टिकट लेने को मजबूर नहीं करते थे. बस शुरू होने वाली जगह पर भी
यात्रियों को सीट पर टिकट देने नहीं जाते थे. बस चलाकर सबको वहीं बुलाते थे.इससे
अफरातफरी फैलती थी.
उनका दावा था कि नई व्यवस्था में कंडक्टर सीट हटाने से इन तमाम समस्याओ के हल
निकल जाएगे.सूत्रों ने बताया कि बस में पीछे खड़े होने की जगह पर अब १५ सीटें और
लग जाएगी.डीटीसी के पास फिलहाल ४००० बसें हैं. यानी साठ हजार मुसाफिरों के लिए
नई सीटें उपलब्ध होंगी. उनका तर्क था कि हर बस दिन में बारह चक्कर लगाती है.इस
तरह कुल सात लाख बीस हजार सवारियों को सुविधा मिलेगी.इससे बसों में भीड़ कम
होगी.आमदनी भी बढ़ाने का दावा किया जा रहा है.
डीटीसी के कंडक्टरों की राय इससे उल्टी है.उनका मानना है कि डीटीसी के आला
अफसरों ने बदले की भावना से सीट हटाई है.हड़ताल के बाद मजदूरों को परेशान करने
वाला कदम बताया गया है.
कंडक्टरों की शिकायत है कि नई व्यवस्था में ये लोग अपनी ड्यूटी ठीक से अंजाम
नहीं दे पा रहे. अभी गर्मियों की छुट्टियों की वजह से बसों में भीड़ कम है.
स्कूल कालेज खुलने के बाद कंडक्टरों को मुसीबत हो जाएगी. क्योंकि खचाखच बस से
उतरने वाले तक की मिट्टी पलीद हो जाती है.
मोटर वाहन एक्ट के बारे में कंडक्टरों का दावा है कि उन्हें खड़े होकर टिकट
बांटने में एतराज नहीं है.बशर्ते कि एक्ट के तहत अफसर बसों में नियमानुसार बीस
सवारी ही खड़ी रखने की गारंटी दें.
भारतीय मजदूर संघ के नेता मांगेलाल रूस्तगी ने डीटीसी के दावों को बरगलाने वाला
बताया है. श्री रूस्तगी का आरोप है कि चौदह सीटें बढ़ने से पांच लाख यात्रियों
के लिए सुविधा बढ़ेगी. न कि सात लाख बीस हजार यात्रियों की.
श्री रूस्तगी का दावा है कि डीटीसी की बसें औसतन नौ चक्कर रोज लगाती है बारह
नहीं.बसों में सीटों की संख्या तो कंडक्टर सीट के बावजूद भी बढ़ाई जा सकती है.
डीटीसी मजदूर संघर्ष समिति के नेता यशपाल यादव ने डीटीसी प्रबंधकों ने इस फैसले
के खिलाफ श्रम न्यायालय में मुकदमा दायर किया है. उनका तर्क है कि औद्योगिक विवाद
अधिनियम की धारा नौ-ए के तहत कर्मचारियों को दी गई सुविधाएं वापस नहीं ली जा सकती.
प्रबंधकों ने ऐसा करके कानून का उल्लंघन किया है.
