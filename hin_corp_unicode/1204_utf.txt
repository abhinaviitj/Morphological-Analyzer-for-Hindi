<शोचिअल् श्चिएन्चे><शोचिओलोग्य्><षजेस्ह्तर् फ्रसड् णरयन् शिन्ग्ह्><ंअड्ह्यपुर्ब् खि फ्रच्हिन् झटिअन्><१९८२><भ्हर्टिय शहिट्य फ्रकस्हन्><ंएएरुट्><३४ टो ४१><२४३६><षजेस्ह्तर्-ंअड्ह्यपुर्ब् खि झटिअन्>

मेसोपोटामिया, सुमेर तथा अक्कड सभ्यता की दृष्टि से मिस्र की भाँति ही इनके स्थान भी बड़े महत्व के हैं और इनकी सभ्यताएँ संसार की अति प्राचीन सभ्यताओं में गिनी जाती रही हैं. टाइग्रिस और युफ्रेटिस, इन दो नदियों से सिंचित भूमि को ही मेसोपोटोमिया कहते हैं . अपनी उर्वरा-शक्ति के कारण यह भूमि कतिपय जातियों का निवास-स्थान बनी और आज से कई हजार वर्ष पूर्व यहाँ कई सभ्यताओं ने प्रसार पाया . इनमें सुमेरु सभ्यता, जो और भी कई नामों से पुकारी जाती है, खास तौर पर उल्लेखनीय है . किसी ज़माने में जो समुद्र था वह आगे चलकर खाद के कारण समतल क्षेत्र बन गया . उसके दक्षिणी हिस्से में सुमेरियनों ने अपना अड्डा जमाया और इसे सुमेर नाम प्रदान किया . इसी की ओर बाइ-बिल (औल्ड टेस्टामेंट) के इस कथन का इशारा है--"और तब पूर्व की ओर से चल कर वे लोग सिनाई में आये और वहीं रहने लगे ." मेसोपोटामिया तथा आधुनिक बगदाद और ईरान की खाड़ी के बीच रहने वाले इस जाति के लोग आज से पाँच हजार साल पहले काफी सभ्य हो चुके थे . वे गैर-सेमिटिक वंश के थे तथा, जैसाकि उनके बाल बिलकुल काले होते थे . शुरु-शुरु में वे दाढ़ी रखते थे पर कालान्तर में उन्होंने दाढ़ी-मूँछ रखना त्याग दिया था . पहले इनकी पोशाक भेड़ के चमड़ों की होती थी, पीछे बुने हुए कपास के कपड़ों की . यह पुरुषों के ऊपरी हिस्से को अनाच्छादित रखने वाली थी . खजूर उनका मुख्य आहार था, अति उष्ण इस देश का वही एकमात्र वृक्ष भी था . मिट्टी के बर्तन बनाने की उनकी कला उच्च श्रेणी की थी, जैसाकि भू-गर्भ से निकले हुए बर्तनों से ज्ञात होता है . मिट्टी के तख्तों पर ही वे लिखते भी थे . इनके अक्षर पत्थर के बने हुए पच्चड़ या खूँटा के आकार के होते थे . उनकी यह लिपि संसार की सबसे पुरानी लिपि मानी जाती है और इसका उप-योग मेसोपोटामिया के इतर जन तथा प्राचीन ईरान के वाशिन्दे आदि भी किया करते थे . लेखन-कला सुमेरियनों की सबसे बड़ी देन है संसार को, तत्पश्चात्, नगर-राज्य की स्थापना . भाग्य (किस्मत) उनके देवता थे तथा कतिपय इतिहासज्ञों का मत है कि देवता के लिए अलग घर (मंदिर) बनाना भी संसार में सर्वप्रथम सुमेरियनों ने ही आरम्भ किया था . देश कतिपय नगर-राज्यों में विभाजित था . हर राज्य में एक नगर होता था जिसके इर्द-गिर्द काफी ज़मीन होती थी . शासन राजा के हाथों में था तथा प्रति राज्य में राजा के अलावा एक मुख्य धर्म-पुरोहित या महंत भी होता था . पर कुछ राज्यों में इन दोनों ही पदों का अधिकारी राजा ही माना जाने लगा था . कहीं-कहीं राजा नहीं, उसका पुत्र धर्म-गुरु या महंत (पतेसी) बनाया जाता था . आरम्भ में यह पद बड़े महत्व का समझा जाता था, पर कालान्तर में इस पद की महत्ता जाती रही . नगर किसी नदी या नंहर के किनारे बसा होता, खजूरों के जंगल के सामने जहाँ अनार, अंगूर और इन्हीं प्रकार के और भी फल बहुतायत से पाये जाते हों . दरअसल सारा ही देश नहरों का देश था तथा इनके बनाने में जिस कुशलता का प्रदर्शन होता था वह आधुनिक इंजीनियरों के लिए भी गौरव का विषय हो सकता है . नहरों को लेकर ये नगर-राज्य आपस में खूब लड़ते-झगड़ते भी थे . किसी ने चोरी से या सीनाजोरी से दूसरे राज्य के नहर का जल अपनी ओर ले लिया, फिर तो एक झगड़ा उठ खड़ा हुआ, लड़ाई ठन गयी और अक्सर इनमें से एक जो पराजित होता, विध्वंस को प्राप्त हो जाता था . कभी-कभी एक ही पीढ़ी में इन राज्यों का एक से अधिक बार भी संहार हो जाता . ये खंडहर बन जाते . कालान्तर में इनके ध्वंसावशेष पर पुन: एक नगर का निर्माण होता और इस तरह उसकी सतह ऊँची होती जाती . आज भी प्राचीन मेसोपोटामिया में बहुतेरे ऐसे नगरों के अवशेष पाये जाते हैं जिनकी भूमि आसपास की समतल भूमि से काफी ऊँची है, पहाड़ के टीलों जैसी लगती है . सुमेरियन लोगों के मुख्य देवता भाग्यदेव, एनलिल (भू-देवता) तथा एनकी (जल-देवता) थे . हर नगर में इनके ऊँचे मन्दिर बने होते थे . प्रत्येक परिवार का एक अलग देवता भी होता था--जो कुलदेवता कहलाता था . मरे हुए आदमी का शव वे बड़ी तत्परता से गाड़ देते थे चूँकि उनकी धारणा थी कि यदि शव गाड़ा नहीं जाता है तो उससे निकली हुई आत्मा रात में चारों ओर सड़कों पर घूम-घूम कर फेंके हुए खाद्य-पदार्थों को खाती फिरेगी और तरह-तरह के उत्पात मचा-येगी . प्रेत के भय से वे काँपते रहते थे . कब्र में भाँति-भांॅति की वस्तुएँ वे शव के साथ गाड़ते थे--पुरुषों के लिए शिकार के औजर, औरतों के लिए श्रृंगार के प्रसाधन . वाणिज्य-व्यवसाय में लगा हुआ आदमी अपने साथ हमेशा वर्तुलाकार एक मुहर रखा करता जिससे हर कागज पर वह अपनी स्वीकृति की मुहर डाल देता था . इसे वह अपने गले में पहना करता था . मरने पर कब्र में इसे तो ज़रुर ही मृत व्यक्ति के साथ-साथ गाड़ते थे . इन मुहरों पर बड़ी कारीगरी के साथ देवी-देवता तथा विविध जानवरों के चित्र अंकित किये जाते थे . मेसोपोटामिया में कब्र के भीतर से जो मुहर निकले हैं उनमें से बहुतों पर भारतीय पशुओं के चित्र भी अंकित हैं . इसी तरह मोहेन्दजारो में जो खुदाई से मुहर प्राप्त हुए थे, उन पर सुमेर के देवी-देवता आदि के रुप बने हुए हैं . इससे यह साफ ज़ाहिर होता है कि आज से हजारों वर्ष पूर्व भारत और सुमेर के बीच काफी घनिष्ठ संपर्क था तथा भारत के कतिपय हिस्सों में सुमेरू सभ्यता प्रसा-रित थी . मुहर ही नहीं, खुदाई से प्राप्त अन्य कई वस्तुओं से भी इस बात की पुष्टि होती है . इनसे यह भी परिलक्षित होता है कि इनकी सभ्यता काफी ऊँचे दर्जे की थी तथा नगर-निर्माण में ये सुमेरियन आर्यों से कहीं अधिक आगे बढ़े हुए थे . हरप्पा के ध्वंस-प्राप्त नगर का पता तब चला जब १९५६ में कराची और लाहौर के बीच रेलवे लाइन बैठायी जा रही थी . इसी तरह मोहेन्दजारो में जब एक बौद्ध-मठ की १९२२ में खुदाई हो रही थी तो ज़मीन के भीतर, मठ के भी नीचे से, एक पूरा नगर निकल आया जिसकी ईंटों का बौद्धों ने मठ बनाने में--३०० ई.
में--इस्तेमाल किया था . जान मार्शल उन दिनों भारतीय पुरातत्व विभाग के थे . उन्होंने पुन: हरप्पा में खुदाई शुरु की और इन सारी खुदाइयों से यह पता चला कि कैसपियन समुद्र से जब लगभग ई.
पू.
१५०० में आर्य भारत आये तो इस क्षेत्र में एक काफी उन्नत सभ्यता पहले से प्रसारित थी जो सिन्ध से लेकर बलुचिस्तान तक में फैली हुई थी . अर्वाचीन, यानी जान मार्शल के बाद से आज तक की खुदाइयों से यह ज़ाहिर होता है कि इसका विस्तार और भी आगे दिल्ली के आसपास तक में था . बल्कि हाल की खुदाइयों में इसके चिन्ह और इस्तेमाल के सामान उत्तर प्रदेश के पश्चिमी क्षेत्रों तथा द्वारिका (गुजरात) में भी पाये गये हैं . ये इस बात के द्योतक हैं कि हमारे देश के एक बहुत बड़े हिस्से में यह सभ्यता फैली हुई थी . और इससे एक यह विकल्प भी किया जाने लगा है कि यह सभ्यता जिसे सिन्धु-सभ्यता के नाम से भी पुकारते हैं, सुमेर से भारत न आकर यहीं से सुमेर गयी थी . संभव है कि धुँधले अतीत काल में बाहर से आये हुए ये सुमेरियन किसी कारण-वश टाइग्रिस-युफ्रेटिस नदियों से संचित क्षेत्र की ओर चले गये हों और वहाँ जाकर उन्होंने एक नया आवास-क्षेत्र, नये नगर-राज्य कायम किये हों . सर जान मार्शल का ही यह अनुसन्धान था कि हरप्पा और मोहेन्दजारो में प्रसारित यह सभ्यता सुमेरु सभ्यता थी . इसके सबसे बड़े प्रमाण वे मुहर हैं जो युफ्रेटिस तथा टाइग्रिस नदियों के बीच की भूमि में कुदाई से प्राप्त हुए थे; भारत और मेसोपोटा-मिया में एक प्रकार के मुहरों का पाया जाना इस विकल्प को पुष्टि प्रदान करता है, खासकर वे मुहरें जिन पर भारतीय पशुओं--एक-सिंगी गैंडा आदि--के चित्र बने हुए हैं जो कभी मेसोपोटामिया की ओर नहीं पाये जाते थे . हरप्पा और मोहेन्दजारो के नगरों की बनावट से ऐसा लगता है कि वे आधुनिक किसी निपुण इंजीनियर के बनाये हुए नक्शे पर बने हों . सीधी, चौड़ी, सुव्यवस्थित सड़कों, उनके दोनों ओर मकान, मकानों में स्नानागार, शौचालय, पानी के हौज, आँगन, शयनकक्ष, भोजनगृह आदि-आदि चीजें जो आजकल के "माडर्न" शहर तथा मकानों के लिए अत्यावश्यक मानी जाती हैं, वे सभी इनमें हैं . विशेषज्ञों का कहना है कि संसार में सुगठित नगर-निर्माण के हरप्पा और मोहेन्दजारों प्राचीन उदाहरण हैं . नगर के मकानों के भीतर से तरह-तरह की चीजें भी प्राप्त हुई थीं--बच्चों के खेलने के सुन्दर खिलौने, विभिन्न पशु-पक्षियों की मूर्तियाँ, भंग गुड़िये, जुआ खेलने के पासे, खाने की मेज और कुर्सियाँ तथा आसन, बड़े मिकदार में विभिन्न पशुओं के सींग के चूर्ण जिसका आज भी चीन में औषधि के रुप में व्यवहार होता है, तरह-तरह के आभूषण जिनकी बनावट इतनी बारीक है कि सर जान मार्शल जैसे पुरात्तव-विशेषज्ञों को यह कहना पड़ा था कि ३,००० वर्ष पहले के बने हुए और कटाई किये गये इन जवाहिरातों के देखकर ऐसा प्रतीत होता है कि ये अभी-अभी लन्दन के किसी "फैशनेबुल" दुकान से खरीदकर लाये गये हों . कहते हैं कि सुमेरियन नारियों का सौन्दर्य बड़े उच्च दर्जे का था, और उन्हें अपार प्रेम था गहनों से, श्रृंगार-प्रसाधन एवं केश-विन्यास से . उनके केश घने और अत्यन्त काले होते थे जो उनकी सुन्दरता पर चार चाँद लगाते थे . गरज़ यह कि जिन दिनों मिस्र में राज्ञी नेफरतीती तथा उसके पति प्रसिद्ध "फेरो" अखनातन गद्दीनशील थे, सिन्धु नदी की तराई में भी तभी मिस्र की सभ्यता से किसी कदर कम उन्नत नहीं, एक सभ्यता प्रसार पा रही थी . जैसाकि पहले कहा जा चुका है, यह सभ्यता सुमेर-जाति के लोगों की थी . पर प्रश्न यह है कि इन सुमेरियनों का आदिम स्थान कौन-सा था . जैसाकि पूर्वकथित है, खुदाई से प्राप्त वस्तुओं से यह पता चलता है कि शुरु-शुरु में इनकी पोशाकें चमड़े की बनी होती थीं, पीछे चुने हुए कपास की . उससे यह स्पष्ट है कि ये पहाड़ के रहने वाले थे जो पीछे पहाड़ों से उतर कर समतल क्षेत्रों में जा बसे थे . स्मरण रहे कि सुमेरु पर्वत का वर्णन हमारे प्राय: सभी पुराणों में आता है . सभी एकमत हैं कि यह वह पर्वत है जो हिमालय के मध्य-भाग में स्थित है . पर कहाँ, यह पता नहीं है . दरअसल हिमालय के समस्त हिस्सों का अभी संसार को पता ही कहाँ है ? महा कवि कालिदास ने लिखा है--"उत्तर दिशा में देवतात्मा हिमालय नाम का नगाधिराज--पर्वतों का राजा--विद्यमान है ." फिर जिस पर्वत के भीतर देवता की आत्मा विराजती हो, उसका वास्तविक पता मनुष्य को क्योंकर लग सकता है ? तभी तो यह धारणा प्राचीन काल से बनी हुई है कि जिस गिरि-श्रृंग को हम कैलाश माने पड़े हैं, वह वास्तविक कैलाश नहीं है और न उसके पास की झील मानसरोवर है . हमारे बड़े-बड़े, देव-तुल्य, महात्माओं ने भी इस विचार का समर्थन किया है . बहरहाल, तो प्राचीन काल से ही यह धारणा बनी हुई है कि सुमेर की स्थिति "उत्तरखंड" में है . संभव है कि ये सुमेरियन आधुनिक समरकन्द से आये हों या आधुनिक साइबेरिया के उत्तरी हिस्से से . ऐसा प्रतीत होता है कि भारत से मेसोपोटामिया जाकर उन्होंने वहाँ का नाम "सुमेर" रखा हो . मध्य-पूर्व की किन्हीं और जगहों में इस सभ्यता के चिन्ह नहीं पाये जाते हैं, वे केवल भारतवर्ष में मिले हैं . इस से भी यह परिलक्षित होता है कि वे भारत से ही मेसोपोटामिया गये, वहाँ से यहाँ नहीं आये . यह एक विकल्प मात्र है पर एक ऐसा विकल्प जिसके संबंध में शोध की परम आवश्यकता है तथा जिसे आसानी से नज़र-अन्दाज नहीं किया जा सकता है . तो अब आप सुमेरियनों के रस्मों-रिवाज के संबंध में कुछ सुनें . कब्र में शव गाड़ने का इनका तरीका भी काफी मनोरंजक था . राजा और रानी को दो अलग-अलग कमरों में गाड़ते थे तथा उनके साथ-साथ सोना-चाँदी के तरह-तरह के अलंकार, सजावट के सामान आदि भी . यही नहीं, नौकर-नौकरानियाँ भी इनके साथ दफनायी जाती थीं . मृत राज्ञी और राजा सुन्दर कपड़ों और गहनों से अलंकृत किये जाते तथा हरेक के होंठ के पास एक भृत प्याला लेकर खड़ा होता था . बगल के कमरे में सजे-सजाये दरबार के कुछ नारी और पुरुष खड़े रहते थे . स्त्रियों के सर पर एक चाँद का पट्टा बँधा होता था, अर्थात् सभी पूरी सज-धज के साथ खड़ी मुद्रा में दफनाये जाते थे . कब्रों में एक नारी, अंत में मानो झपट कर आयी हुई, अप्रस्तुत अवस्था में, बालों को सर पर लपेटे हुए दिखायी पड़ती है . ऐसा क्यों, यह किसी की समझ में लाख अनुमान लगाने पर भी आज तक नहीं आ सका है, हालाँकि इनके संबंध में अनेकों तर्क-वितर्क चलते रहे हैं . सभी राजा-रानियों की कब्रों में समान दृश्य नज़र आते हैं . ऐसा लगता है कि दफनाने की इस प्रक्रिया ने एक व्यापक पद्धति का रुप धारण कर लिया था . पर इन कब्रों के देखने से यह भी साफ-साफ परिलक्षित होता है कि केवल राजा और रानी की कब्रों में ही सेवक और सेविकाएँ जीवित दफनायी जाती थीं, औरों के नहीं . हाँ, बाकी सारी चीजें उनमें भी दफनायी जाती थीं यथा--शिकार के अस्र, सजावट के साधन आदि-आदि . इन बातों का पता भी इन कब्रों की खुदाई से ज्ञात हुआ है . राजा-रानी की कब्र में उनके प्रवेश के ढंग से ऐसा लगता है कि सेवक-सेविकाएँ मार कर नहीं रखी जाती थीं, बल्कि ये जाकर अपनी-अपनी जगहों पर बैठ जाती थीं और तब उन्हें एक प्रकार की दवा खिला दी जाती थी जिससे वे उसी मुद्रा में फौरन प्राणहीन हो जातीं . प्राचीन मिस्र और चीन में भी राजा-रानियों के दफनाने का कुछ ऐसा ही ढंग था . अत: इससे ऐसा लगता है कि इनमें से किसी एक ने दूसरे को प्रभावित किया था . कब और कैसे, ये भी अनुसंधान के विषय हैं . प्राचीन लोगों में सुमेरियन सबसे कुशल लड़ाकू थे तथा इनकी फौड बड़ी सुगठित होती थी . पर ये स्वभाव से क्रूर नहीं, बल्कि दयालु होते थे और तभी लड़ते थे जब लड़ना इनके लिए अनिवार्य हो उठता था . इनके राज्य पर अक्सर घुमक्कड़ जाति के लोगों के हमले हुआ करते थे . यही नहीं, सिनाई के उत्तरी समतल क्षेत्र में रहने वाले अक्कड नामक सेमिटिक जाति के लोगों के साथ अक्सर इनकी मुठभेड़ होती रहती थी . अत: इनके लिए यह आवश्यक हो गया था कि ये अपनी फौजी ताकत को बढ़ाकर रखें . प्रकृतित: ये सांस्कृतिक बातों में अधिक दिलचस्पी रखते थे, युद्ध में काम, पर साथ ही लड़ने से भागते भी नहीं थे और मौका आने पर दुश्मन से डटकर लड़ते थे, उन्हें लोहे के चने चबवा डालते थे . ऊपर जिस सेमिटिक जाति का उल्लेख किया गया है वह अक्कड में राज करती थी . ईसा से पूर्व प्राय: २७५० में इस जाति का एक नेता या राजा हुआ जा सारगौन के नाम से विख्या था, लड़ने में अत्यन्त कुशल तथा स्वभाव के अतिशय वीर . अपने हाथों से उसने उस साम्राज्य की नींव डाली जो इतिहास में सारगौन-साम्राज्य के या "अक्काडी साम्राज्य" के नाम से विख्यात है . और यह ई.
पू.
२३५० से लेकर ई.
पू.
२१५० तक कायम रहा . उसके जन्म तथा अभ्युदय के संबंध में तरह-तरह की किंबदन्तियाँ हैं . कहते हैं, वह एक पुरोहितिन का बच्चा था जिसे उसकी माँ ने जनने के बाद ही एक टोकरी में रखकर युफ्रेटिस नदी के जल में प्रवाहित कर दिया था . एक बाग के माली ने उसे जल से बाहर निकाला और उसे पाला-पोसा . सयाना होने पर वह किश के राजा उरज़बाबा का प्याला-वरदार मुकर्रर हुआ . पीछे चलकर वह उरज़बाबा को गद्दी से उतारकर स्वयं ही गद्दी पर बैठ गया . वीर-बाँकुरा था, प्रभावशाली था, साथ ही एक कुशल शासक और नीतिज्ञ भी था वह . 
