<ळिटेरटुरे><श्होर्ट् श्टोर्य्><एर्म श्रिकन्ट्><ठ्हन्ड्><१९८५><अनि फ्रकस्हन् (ठ्हन्ड्)><णेत् ढेल्हि><१३ - १८><१८६०><एर्म श्., ठ्हन्ड्, श्श्>

पुरुष कुछ रुका. जेब से उसने एक छोटी-सी डिबिया निकाली. चुटकी में
थोड़ी-सी सुँघनी लेकर नाक के अन्दर सुड़क ली. स्त्री और बच्चों ने उसे
देखा. जब वह चला तो वे भी चल पड़े.
स्त्री की वय अधिक न थी. मगर शरीर ढला और बेडौल था. कद से वह नाटी थी और
पति के पार्श्व में बौनी लगती थी. एक साल-भर का बच्चा उसकी गोद में था.
दो पैदल चल रहे थे. दोनों ने कई जगह रफू किये गरम कोट से अपनी देह को
बुरी तरह जकड़ रखा था. पुरुष ने बंद गले का कोट पहन रखा था और सिर पर
टोपी. स्त्री का शरीर एक चादर में लिपटा हुआ था.
पुरुष ने एक बार आसमान की तरफ देखा. फिर जेब से एक मैला-सा रूमाल निकाला
और जोरों से नाक छिनकी. हवा में सर्दी कुछ बढ़ गयी थी.
वे गोल बसे हुए बाजार में थे और अभी पौन चक्कर बाकी था. बाजार में रौनक
नहीं थी. दूकानें वैसे खुली हुई थीं. सड़क पर भीड़ भी नहीं थी. मगर हर
क्रॉसिंग पर पुरुष रुक जाता था और दायें-बायें देखकर क्रॉस करता था. जब
वह रुकता तो वह स्त्री और बच्चे भी रुक जाते थे और जब वह चल पड़ता तो वे
भी चल पड़ते.
मगर इस बार वह और उसकी स्त्री आगे निकल गये थे. और दोनों लड़के एक दूकान
पर रुक गये थे और शो-विण्डो में सजी हुई कमीजें और बुश्शर्ट देख रहे थे.
एक ने एक छपी डिजाइन वाली बुश्शर्ट की ओर उँगली से इशारा किया. दूसरा
दूसरी दिशा में टँगी एक दूसरे नमूने की कमीज देख रहा था. दोनों इतने समीप
खड़े हुए थे कि दोनों के कन्धे लगभग सटे हुए थे. एक ओर कमीज की तरफ देखने
की कोशिश में जब उनके कन्धे टकराये तो अचानक वे चौंके और मुड़कर उन्होंने
आगे देखा.
स्त्री और पुरुष पीछे मुड़कर उन्हें देख रहे थे. पुरुष की निगाहों से
स्पष्ट होता था कि अगर कुछ देर और वे इसी तरह वहाँ खड़े रहते तो वह
उन्हें कान पकड़कर खींच लाता.
दोनों की निगाहें उनसे मिलीं, झुकीं और तब चोरी करते हुए पकड़े जाने के
अनुभव में जकडे वे दोनों उसके पीछे-पीछे चलने लगे. कुछ दूर जाकर छोटे
लड़के ने बगल में चलते हुँए बड़े लड़के को देखा. बड़े लड़के को सहमा हुआ
देख उसने अपनी आँखें नीची कर लीं. मगर थोड़ी दूर जाने के बाद उसने बड़े
के कोट की आस्तीन खींची और इशारा किया. बडे ने बेरुखी के साथ अपनी बाँह
छुड़ा ली.
स्त्री के वक्ष से चिपका हुआ बच्चा सो रहा था. घण्टा-भर पहले स्त्री ने
उसे अफीम की घुट्टी दे दी थी. बच्चा जब भी रोता, वह उसे घुट्टी दे देती.
फिर वह चुप हो जाता और थोड़ी देर में उसे नींद आ जाती.
पुरुष फुटपाथ पर एक जगह रुका. उसके रुकते ही वे सब भी रुक गये. उसने जेब
से एक छोटा-सा मनीबेग निकाला और फुटपाथ पर सड़क के किनारे गरम मूँगफली और
दालसेव बेचने वाले लड़के से कहा, चार जगह दो. लड़के ने फुरती के साथ
मूँगफली की चार पुड़ियाँ बनायीं और उसकी ओर बढ़ा दीं. उसने सबसे पहले
छोटे लड़के को दी, फिर बड़े को, फिर स्त्री को और आखिर में स्वयं ली.
मनीबेग से उसने एक रुपये नोट निकाला. नोट मैला-कुचैला और तेल में डूबा
हुआ लगता था. लड़के ने नोट हाथ में लिया. फिर बोला, नहीं चलेगा दूसरा दो.
पुरुष ने एक बार क्रोध से उसे देखा. फिर नोट वापस ले लिया. उसने मनीबेग
में हाथ डाला और कुछ रेजगारी निकाली. मगर वे पन्द्रह ही पैसे थे. तब
स्त्री ने, रेजगारी है, कहकर अपनी कमर में खोंसा एक रूमाल निकाला और
पुरुष को दे दिया.
लड़के मूँगफली चबा रहे थे और इस बार कुछ आजादी के साथ इधर-उधर की दुकानों
पर नजर फेंक रहें थे. जब चलते-चलते पिता और बेटों का फासला कुछ बढ़ गया,
तो मूँगफली का एक दाना मुँगफली का एक दाना मुँह में फेंकते हुए और जूतों
की दूकान में एक जूते की ओर इशारा करते हुए बड़े ने छोटे से कहा, बबुआ
स्लीपर बढ़िया है.
बहुत. छोटे ने बड़े की पसन्द की दाद देते हुए कहा और उन दोनों की इच्छा
हुई कि वे वहाँ रूक जायें.
सामने से आती हुई बस देख दोनों ने एक-दूसरे का हाथ पकड़ लिया था और जब बस
गुजर गयी तब हाथ पकड़े-पकड़े दोनों ने सड़क क्रॉस की और उस ओर पहुँचकर
एक-दूसरे को खुशी से देखा.
स्त्री कुछ थकी-सी लग रही थी और उसका बच्चा जाग गया था. उसने इधर-उधर
देखा. फिर पति से मानो आँखों ही आँखों में इजाजत माँगती हुई सड़क के
किनारे बैठ गयी और बच्चे को पेशाब कराने लगी.
कुछ दूर पटरी पर एक कॉस्मेटिक्स की दुकान थी. छोटे लड़के की नजर उस पर
गयी और उसने बड़े का हाथ दबाया. वह कहना चाह रहा था, अम्मा यहाँ से
तेल-साबुन जरूर लेंगी. माँ के कुछ खरीदने के खयाल से उसे ईर्ष्या भी हुई
और उसने असन्तोष के साथ अपनी माँ को देखा जो देर से वहाँ बैठी हुई थी.
इतनी देर में पुरूष ने सुँघनी एक बार फिर सूँघ ली थी और अपने नथुनों को
मसल रहा था. फिर उसने अपनी टोपी ठीक की और कलाई में बँधी एक मैले पीले
डायल वाली घड़ी में समय देखा.
स्त्री उठकर आ गयी थी. बच्चा उसके कन्धे पर खड़ा हुआ था और उसकी आँखें
अधमुँदी थीं. पुरूष ने अपनी चाल कुछ तेज कर दी थी और स्त्री उसके
पीछे-पीछे चलने की कोशिश में हाँफ रही थी. दोनों लड़के उत्साह में थे और
चाह रहे थे कि वे इस रफ्तार से चलते हुए पिता के आगे निकल जायें.
पिता के साथ वे बायीं ओर मुड़े. ठीक सामने एक बड़ा-सा सिनेमा-घर था.
बड़े-बड़े पोस्टर, नियँन लाइट्स और बुकिंग  फिस पोस्टर देखते हुए दोनों
लड़कों के पाँव ठिठक गये. पुरुष ने सिनेमाघर पर एक उछलती हुई नजर डाली और
साथ लिये बढ़ गया. स्त्री का ध्यान किसी ओर न था. वह केवल चल रही थी.
आगे बढ़ जाने के बाद दोनों ने एक बार पीछे मुड़कर फिर सिनेमाघर को देखा
और बगल से आती एक साइकिल से टकराते हुए बचे. उन्होंने डरकर पिता की ओर
देखा, जिसकी पीठ उनकी ओर थी. उसने उन्हें टकराते हुए नहीं देखा था.
सिनेमाघर से फर्लाग भर चलने के बाद पुरुष कुछ रुका और जब लड़के उसके समीप
आ गये तो वह उन्हें लेकर पास के कई छोटे-छोटे ढ़ाबों में से एक में घुस
गया.
ढाबे में केवल तीन-चार टेबलें थीं और कुछ टीन की कुर्सियाँ. वह एक मेज पर
बैठ गया और छोटे बच्चो को उसने अपनी गोद में ले लिया. कुर्सी पर बैठ
स्त्री ने अपनी साड़ी सँवारी और इतमीनान की साँस ली. दोनों लड़के कायदे
के साथ कुर्सियों पर तने हुए थे, मगर दोनों ही नजर बचाकर सामने रखी एक
काँच की अलमारी को देख रहे थे जिसमें कई प्रकार का खाने का सामान रखा हुआ
था.
आर्डर लेने वाला लड़का जब मेज साफ कर गया, तब पुरुष ने उससे कहा, वह तीन
समोसे, एक जगह चिउड़ा और बाद में चार कप चाय ले आये.
अलमारी से निकालकर लड़का सारी चीजें मेज पर रख गया था. स्त्री ने चुउड़ा
की प्लेट अपनी ओर खिसका ली थी और बाकी प्लेटें उनकी ओर कर दी थीं. छोटा
लड़का पिता के शुरु करने का इन्तजार कर रहा था. जब पिता ने प्लेट की ओर
हाथ बढ़ाया, तब उसने फौरन अपनी प्लेट अपने और करीब कर ली और समोसे का एक
काफी बड़ा हिस्सा मुँह में डाल लिया.
बड़ा लड़का धीरे-धीरे और सलीके के साथ नाश्ता कर रहा था. उसे ध्यान था कि
बाहर जाकर हमेशा कायदों का ख्याल रखना चाहिए. उसने कनखी से पिता की ओर
देखा, क्या वे उसके ढंग से सन्तुष्ट हैं?
उसने अपनी प्लेट खाली कर ली और उसे खिसकाने लगा. खाली प्लेट सामने नहीं
होनी चाहिए. उसने ख्याल नहीं किया कि पास ही पानी का गिलास रखा हुआ था.
प्लेट के धक्के से गिलास गिरा और जमीन पर गिरकर आवाज करता हुआ टूट गया.
सारा पानी उसकी माँ की साड़ी पर आ गिरा था.
उसने घबराकर आँखें मूँद लीं. वह जानता था कि उसे करारी डाँट पड़ेगी और
गर्दन पर एक जोर का तमाचा. मार से अधिक अपमान और अपनी लापरवाही के अहसास
से वह बिलकुल सहम गया था. मगर जब उसे कोई डाँट सुनाई नहीं पड़ी, तब उसने
अपनी आँखें खोलीं और कातर नजरों से पिता की ओर देखा.
पुरुष स्त्री को देख रहा था, जो वहीं बैठी हुई अपनी साड़ी के छोर से अपनी
निचोड़ रही थी. वह धीरे-धीरे चाय की चुस्कियाँ भी ले रहा था.
चाय समाप्त कर उसने लड़कों को देखा. दोनों अपनी जगहों पर तरीके से बैठे
हुए थे और दोनों की नजरें पिता के चेहरे पर टिकी हुई थीं.
वह उठा तो वे भी उसके साथ उठे और स्त्री ने अपनी चादर ओढ़ ली.
पैसे चुकाकर बाहर आते हुए पुरुष ने बड़े लड़के को देखा, जिसका कोट पानी
छलकने के कारण कुछ गीला हो गया था. चलते-चलते उसने जेब से पुराना रूमाल
निकाला और लड़के की ओर बढ़ा दिया. लड़के ने तत्परता के साथ रूमाल अपने
हाथ में लिया और भीगी हुई जगह पर घिसने लगा, हालाँकि पानी दरी की तरह
मोटे कोट के अन्दर जाकर अपने-आप करीब-करीब चुका था.
रात हो चुकी थी और ट्रैफिक पहले से भी कम हो गया था. वे सुविधा के साथ
सड़क पार कर सकते थे. पुरुष ने जेब से सुँघनी निकाली और नाक के अन्दर
सुड़क ली. फिर अपने नथुने मलने लगा.
बस-स्टॉप पर आकर वे क्यू में खड़े हो गए. पहले स्त्री, फिर दोनों लड़के
और आखिर में वह. सर्दी एकाएक ही बहुत बढ़ गयी थी. स्त्री ने अपने छाती से
चिपके बच्चे को चादर के अन्दर बुरी तरह लपेट लिया था और उसे कनटोप पहना
दिया था. पुरुष ने जेब से एक गुलू बन्द निकाला और बड़े लड़के ने उसे अपने
गले और कान के आस-पास लपेट लिया और सोचा, अगर वह इसे कान पर कुछ और चढ़ा
ले तो कुछ भी सुनाई नहीं पड़ेगा. पुरुष का ठण्डा हाथ आगे खड़े छोटे लड़के
के कन्धे पर पड़ा हुआ था जिससे छोटा लड़का कुछ आत्म-~विश्वास और कुछ
गौरव का अनुभव कर रहा था.
बस पर चढ़ने के बाद स्त्री पिछली जनानी सीट पर बैठ गई थी और पुरुष अगली
सीट पर. बड़ा लड़का अपनी माँ के पास बैठ गया था. छोटे लड़के की समझ में
नहीं आया कि वह कहाँ बैठे. तब उसने पिता की ओर देखा, जिन्होंने खिड़की का
काँच गिराकर अपनी आँखे बन्द कर ली थीं. वह कुछ संकोच में पड़ा. फिर कुछ
डर और कुछ अधिकार के साथ जाकर अपने पिता की बगल में बैठ गया.
