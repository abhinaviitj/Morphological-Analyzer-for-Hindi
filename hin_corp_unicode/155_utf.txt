<ळिटेरटुरे><श्होर्ट् श्टोर्य्><छ्हन्ड्र  (षज् शहिट्य आकडमि><ऊडय्पुर्><४८ - ५३><छ्हन्ड्र  शिल्सिल, श्श्>

दरवाजे के ठीक सामने कोई मेहतरानी कचरे का ढेर डाल गयी. इधर नगरपालिका
की व्यवस्था बिलकुल बिगड़ गयी थी. कोई घणी धोरी नहीं. छोटे से बड़ा
कर्मचारी कर्त्तव्य के प्रति उदासीन लग रहा था. जहां-तहां मेहतर कचरा
डाल देते थे और कई-कई दिनों तक मैला ढोने वाली गाड़ियां नहीं आती थीं,
इससे नागरिक लोग परेशान और दुखी थे. बदबू के भिन्नाने वाले साये हवा के
साथ मण्डराते रहते थे. चील और कौवे भी मण्डराने लगे क्योंकि उस कचरे में
किसी मरे हुए चूहे भी डाल दिये थे.
बस्ती वाले हैरान थे कि ऐसा क्यों हो गया ? किसने यह कचरा डाला ? यह तो
नागरिक शास्त्र के विरुद्व है कि भले लोगों के बीच यह कचरा कौन डाल गया ?
यह कोई अकूड़ी तो नहीं है ? अकूड़ी के सामने अरजन का घर था पर उसने कोई
विरोध नहीं किया. यह आश्चर्य ही था. अरजन ने भले ही जीवन में सचमुच तीर न
चलाया हो पर वह दिनभर जबान के अनगिनत तीर चलाता था. इन तीरों में गाली और
तानों के तीर होते थे ! वे तीर चलते थे - सिर्फ पत्नी पर !
अरजन किस जाति का था-इसका सही अन्दाजा किसी को नहीं था. वह अपने को वर्मा
लिखता था. उसका रंग काला था और शरीर थुलथुला. चमड़ी भैंसे की तरह
सूखी-सूखी और कठोर. बाल घुँघराले और कद जरा ठिंगना. आवाज खड़खड़ाती मानो
किसी ने टीन पर कंकर गिरा दिये हों. अरजन सदा धोती हाफ कमीज पहनता था.
पांव में चप्पल. वह भी कोल्हापुरी.
उसकी पत्नी उतनी ही सुन्दर और आकर्षक थी. छरहटे बदन की अच्छे कद-काठी
गोरीगट स्त्री. मोहल्ले वाले उसकी झलक कभी ही पाते थे जब अरजन काम पर चला
जाता और वह अपने को खुले आकाश की चिड़िया समझती. हालांकि अरजन उसकी एक-एक
हरकत की जासूसी के लिए अपनी भांजी `सतकी' को ले आया था. सतकी चौदह वर्ष
की बिना मां की बेटी थी....उसका बाप उसे बिल्कुल प्यार नहीं करता
था....वह तो कभी-कभी इतना तक कह डालता था कि उसकी लुगाई उसके गले में
फांस डाल गयी....उसकी नयी बहू भी सतकी के साथ निर्मम व्यवहार करती थी और
बात-बात पर वह उसकी रूई की तरह धुनाई कर देती थी.
जब मामा ने आकर उसकी मांग की तो तुरन्त सतकी के बाप ने बिना किसी हुए
हुज्जत के सतकी को उसके पीछे रवाना कर दिया, चलो, गले की फांस निकली.
सतकी मामा के घर आ गयी. मामा के तीन बच्चे थे. तीनों लड़कियां. सतकी
जल्दी ही नये घर में एडजेस्ट हो गयी. मामी का स्वभाव व रंग-रूप उसे बहुत
भाया. मामा भी उसको लाड़-प्यार करता था. मामी को बात-बात पर गालियां देता
और पीट देता था. उस पर मन में आये आरोप लगा देता था. सतकी भी मुंह में
मूंग घाले रहती थी.
उस दिन जब मामी स्नानघर में स्नान कर रही थी तो मामा ने सतकी को अपने पास
बुलाकर कहा, `सतकी. मैं तुझे घणी सोरी-सुखी रखूंगा. पर तुझे मेरी एक बात
माननी होगी.'
`क्या ?'
मामा उसके जैसे ही और नजदीक आया कि उसके मुंह से बदबू का भभका निकला.
सतकी ने भोलेपन से कहा, `मामा. तुम्हारे मुंह से बास आ रही है.'
मामा सहसा आदमी से राक्षस बन गया. उसके चेहरे पर पैशाचिक भाव आये और
आंखों में हिंस्त्रता.
सतकी कांप उठी. उसकी आकृति सफेद हो गयी. उसने मामा से कहा,`मामा!
तुम्हारे मुंह से नहीं, मेरे नाक में ही बास बस गयी है.'
मामा ने उसको घूरते हुए कहा, `करमजली. फिर कभी मामी की तरह ऐसा कहा तो
रांड के झीटे खोंस ड़ालूंगा. यदि सुख-सन्तोष से रहना है तो अपनी जीभ पर
काबू रखना. सोरा खाने का मिल गया तो निढल्ली को बातें आने लग गयी.'
`नहीं मामा...मुझे माफ करदे.' वह मामा के क्रोधी स्वभाव से परिचित थी.
`फिर सुन...देख, तेरी यह मामी मेरे दूकान जाने पर, पीछे से क्या करती है,
इसका ध्यान रखना. एक-एक बात पर निगाह रखना...मैं तुझे नये गामे बनवा कर
दूंगा...रसमलाई खिलाऊंगा. हां, मामी को कुछ भी मत बताना.'
`ठीक है...ठीक है.' उसने काँपते हुए कहा.
अरजन की पत्नी रूपली नहा कर बाहर निकली. उसने केवल पेटीकोट पहन रखा था.
पेटीकोट पर अंगोछा डाल रखा था. उसका सद्यस्नात सौन्दर्य यौनाकर्षण से
भरपूर था. उसे देखते ही यह फूस की आग की तरह भड़क उठा. `ऐसे क्यूं आयी?
नागी ही आ जाती. लाज-शरम को तो मिसरी की तरह घोल कर पी गयी है.'
`घर में कौन है-फिर...आपके सामे कैसे भी आऊं क्या फर्क पड़ता है.'
एकाएक रूपली की नजर न जाने ऊपर की ओर क्यों उठ गयी? उसके साथ अरजन की
भी. समीप के मकान की छत पर पड़ौसी का लड़का खड़ा था....
उसे देखते ही अरजन का पारा सातवें आसमान पर चढ़ गया. बदन में आग सी लग
गयी. वह बाघ की तरह उस पर झपट पड़ा और जानवर की तरह उसे पीटने लगा-`छिनाल
रांड...मुझे गधा समझ रखा है. नागी होकर लोगों को अंग दिखाती है...बोल
मालजादी...तू समझती है कि मेरे आंखें नहीं है ?... अरी ! मैं सात तालों
में बन्द चीज देख सकता हूं.'
उसने कितने थप्पड़ घूंसे बरसाए, यह सतकी नहीं गिन सकी. वह सुन्न हो गयी.
उसे लगा कि उसका खून जम गया है. उसके डील के किसी प्रेत ने हजारों
बाबलिया के कांटे खुभो दिये हैं. उसकी आखें भर आयीं. भयभीत सी उठी और
कहने लगी मामा...मत मारो मामी को...मामा मत मारो...मेरी मासी (सौतेली
मां) तो सारा दिन घर में लहंगा पहन कर ही घूमती है. अपना घर है न ?
`तू चुप कर बालनजोगी.' अरजन बारूद फटने जैसी आवाज में बोला, `यह रांड
मुझे भैंसा समझती है. मैं इसे चोखा नहीं लगता. बड़ी लम्बी जीभ हो गयी
है...जोवन मावै कोनी. फाटे है. यह मुझ पति को भी विराण करती है.'
उसकी आकृति पर क्रोध के ऐसे दानें दिखायी दे रहे थे जैसे तवे के जलने पर
आग के दिखते है.
रूपली भी लालचुट हो गयी थी-मार खाते-खाते. उसके गोरे शरीर पर उंगलियों के
निशान उभर आये थे.
अरजन उसे छोड़कर हांफने लगा. उसके चेहरे पर अब भी क्रूरतम भाव थे. लम्बा
सांस लेकर वह खाजाने की निगाह से रूपली को देखने लना.
रूपलीं अभ्यस्त की तरह बैठ गयी. भरी हुई आंखों के आंसुओं को अपनी
हथेलियों से पोंछती हुई वह रोने के स्वर में बोली, `धाप गये मारते-मारते.
नहीं धापे तो और कूट (पीट) लीजीए...गला ही मसोस दीजिए ताकि सदा को राड़
मिट जाय....'
अरजन आहत सांप की तरह फुस्कार कर इधर-उधर चक्कर मारने लगा. सतकी तो बस
बसके भर रही थी.
अरजन ने आदेशात्मक स्वर में कहा, `तू तेरी आदतों से बाज आ जा वर्ना एक
दिन मालजादी के चेहरे पर तेजाब डाल दूंगा...फिर लोगों की तेरी ओर देखने
की हिम्मत भी नहीं होगी.
वह बिना खाये-पीये दूकान चला गया. घर में सन्नाटा था. छोटी बच्ची अब भी
सोयी हुई थी और बड़ी बच्चियां स्कूल चली गयी थीं.
सतकी की निगाह दीवार पर लगी बाबा रामदेव की तस्वीर पर चली गयी. उसने उसकी
ओर प्रार्थना भरी दृष्टि से देखा.
रूपली विद्रोह स्वर में बोली, `उसकी ओर क्या देख रही है. मेरी कोई मदद
नहीं करता... मैं भाग फूटी हूं...नहीं तो क्या ऐसे राक्षस के पल्ले
बन्धती....सतकी ! नौ साल में ब्याही थी और तेरह साल की घणी कन्ने आयी.
इसमें मेरा क्या कसूर कि मैं रूपाली गणगौर हूं....जब भी कोई देखता मेरे
रंग-रूप की तारीफ करने लगता है....कोई व्यंग में कहता है-कैसी बीनणी
बिगाड़ी है-भैंसे के संग गाय बांध दी...मैं जानती हूं मेरा राम जानता
है...कि मैंने अपने मन में कभी खोट भी लायी हो तो ? दूजे मरद को मन में
भी बसाया हो तो ?...पूरे तन-मन से इसके साथ जीवन जी रही हूं....पर ऐ...तो
यही सोचते हैं कि मैं छिनाल हूं...मैं बस भाग जाऊंगी....मैं चोखी लुगाई
नहीं हूं....बाबे की सोगन खाकर कहती हूं कि पिछले एक जुग से इससे हाड
तुडवा रही हूं. मेरे जितने रूं है - उतने थप्पड़-घूसें इन्होंने मुझे मारे
हैं. अब सैवण-सगति ने जवाब दे दिया है. अत्याचार सहते-सहते तो पत्थर भी
रो देता है. मैं तो लुगाई जात हूं. रीस तो इतनी आती है कि डील को बासती लगा
दूं फिर कूवां-खाड करलूं....
सतकी ने मामी को पानी का लोटा लाकर दिया. बोली, `थोड़ो पानी पीले, जी-सोरो
हो जायेगा.'
`अब तो श्मसान जाया ही जी सोरा होगा.'
`पर पानी पीलो.'
उसने अनिच्छा से पानी पिया. सतकी का हाथ अनायास उसकी पीठ पर चला गया.
नीले निशान उभर आये थे. सिर के बाएं हिस्से पर एक गूमड़ उभर आया था. सतकी
ने उसे स्पर्श किया वह कराह उठी.
`गूमड़े में पीड़ हो रही है मामी.'
उसने जवाब नहीं दिया. वह सुबक पड़ी. उसने सतकी को अपने में भींच लिया.
सब्जी में नमक जरा तेज हो गया तो उसकी पिटाई. कपड़ो को इस्त्री ठीक से
नहीं, पिटाई. माचे को सही जगह पर नहीं रखा है, पिटाई...यह सिलसिला...अपनी
हीनता की ग्रन्थियों को छुपाने के लिए अत्याचार का एक न खत्म होने वाला
सिलसिला.
सतकी को लगने लगा कि मामी की पिटाई देखने से तो अच्छा है कि वह अपने घर
जाकर खुद ही मार खाती रहे. यह तो अधिक पीड़दायक है. उसके भीतर
अन्तर्द्वन्द्व चलता रहा. संघर्ष का कांटेदार सिलसिला. सतकी ने एक दिन
निर्णायक स्वर में कहा, `मैं अपने घर जाऊंगी. मुझसे यह अन्याय नहीं देखा
जा सकता मामी ! मामा तो सांचेली राक्षस है.'
`तू मत जा...मैं भी तिरिया हूं... जब कोई तिरिया अपने पर आ जाती है तब इन
मिनखों को धूल चटवा देती है. समझी.'
उस रात रूपली ने खाना नहीं बनाया. बींमारी का बहाना कर लिया. पति
चीखा-चिल्लाया, धमकियां दी, एक-दो झापड़ भी मारें पर उसने खाना नहीं
बनाया. हार कर अरजन बाजार से खाना लेने चला गया. जब वह घर में आया तो
सतकी ने बताया कि मामी पड़ोंसी के घर पर है. उसे लगा कि उसे जलती आग में
झोंक दिया है. वह ढोल की तरह बज उठा. अंट-संट और अश्लील गालियों से उसने
घर भर दिया. कई बार बुलाने के बाद भी जब रूपली नहीं आई तब वह लड़ाकू
मुद्रा में पड़ोसी के घर गया. वहां उसने उसे रसगुल्ला खातें देखा. उससे
वह तिलमिला उठा और गालियां निकालता हुआ भीतर गया. वह उसके बालों में हाथ
डालना ही चाहता था कि पड़ोसी के लड़के ने उसे रोक दिया. वह म्हारी
लुगाई...म्हारी लुगाई...बड़बड़ाने लगा.
"थारी लुगाई थारे घर में है. मेरे घर में हंगामा करने की जरूरत महीं.
ताले को किवाड़ी से काट डालुंगा. बहुत दिनों से कसाईबाड़ा खोल रखा
है...भली सेती लुगाई को जानवर की तरह मारता है...बापड़ी गाय को सताता
है....मैं इसे अभी थाने ले जाऊंगा. सारे गवाड़ की गवाह दिलवाऊंगा...वह
बहुत सुन्दर है, इसमें इसका क्या दोष है. अब यह यहां रहेगी हमारी बहिन
बेटी की तरह,...पापड़ बट कर, ऊन कांतकर अपना पेट भर लेगी. तू अपने
टावर-टींकरो को सम्भाल." पड़ोसी बूढ़े कामरख ने गुस्से में कहा.
उसने देखा मामला गड़बड़ा गया है. फिर भी उसने अनेक धमकियाँ गवाड़ वालों
को दी. वह घर आ गया. पागल की तरह चीखता-चिल्लाता रहा. बर्तन भाड़े तोड़ता
रहा. फिर थक कर निढाल हो गया. खाट पर पड़ कर वह गुस्से में तड़पता रहा.
जब उसकी आँख खुली तो गहरा सन्नाटा था. बच्चे सो गये थे. छोटी बच्ची सतकी
के पास सोई पड़ी थी. दूध की बोतल पास में रखी हुई थी जिससे लग रहा था कि
सतकी ने ही इसे दूध पिलाया है. उसे अब भी विश्वास नहीं हो रहा था कि
उसकी बहू भयहीन कैसे हो गई ? जरूर उसमें कोई प्रेतिनी घुस गयी उसको देखकर
वह थरथर कांपने लगती थी. वह पड़ोसी के घर चली गयी. इतनी निर्भीर-निडर और
निशंक. जरूर इस पड़ोसी से भीतर ही भीतर पेंच लड़ा रही थी. कुलटा कहीं की.
उसने तारों भरे आकाश को देखा. तारे उसे अपनी काली देह में जख्म से लगे.
फिर वह सो नहीं सका. बस वह बार-बार इस असूलचूल परिवर्तन के बारे में सोच
रहा था.
