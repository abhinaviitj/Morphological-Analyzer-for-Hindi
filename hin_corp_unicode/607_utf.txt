<ळिटेरटुरे><ऐस्सय्स्><भ्हर्ड्तज्  ढर्तज><१९८२><फ्रकसन् शन्स्ट्हन् (खल खे शतल्)><ढेल्हि><१८०-१८५><२१६०><भ्हर्ड्तज्  ढुस्र ढर्तज, ऐस्>

+ अंतर्राष्ट्रीय हवाई अड्डे आमतौर पर हलचल से भरे होते हैं पर मस्क्वा का हवाई
अड्डा शायद इस बात का अपवाद है. मैं काफी सुबह ही मस्क्वा पहुंच गया था और
प्राहा (चेकोस्लोवाकिया) के लिए मुझे जो जहाज मिलना था वह दुपहर तीन बजे के बाद
उड़ने वाला था. काफी वक्त था.
मस्क्वा हवाई अड्डे का प्रतीक्षा-कक्ष तो बहुत बड़ा है और बाहर के ऋण तापमान को
देखते हुए अन्दर का मौसम भी काफी गर्म था. लेकिन इतने बड़े प्रतीक्षा-कक्ष में
लोग ज्यादा नहीं दिखते हैं. जब कोई जहाज रवाना होने लगता है, तो थोड़ा पहले
अचानक एक हल्की हलचल दिखती है. लेकिन देखते-देखते फिर सन्नाटा छा जाता है. एक
कोने में बैठी सफाई करने वाली बूढ़ी औरतें सन्नाटा छाते ही अपने झाड़ू लेकर
सक्रिय हो जाती हैं. यही हाल रेस्तरां का था. सारी की सारी वेटरें एक कोने में
गप्प लगा रही थीं. एकाध ग्राहक आया, तो उनमें से कोई उठकर आप के पास आ जायेगा.
डॉलर के बदले में सिक्के किस देश की मुद्रा में मिलेंगे यह राम जाने. पूर्व
जर्मनी के मार्क का एक छोटा सिक्का मेरे हाथ में थमा दिया गया जो मैंने बाहर
ओवरकोट जमा कराने वाली जगह के बूढ़े के हाथ में रख दिया.
दो भारतीय विद्यार्थी भी प्रतीक्षा-कक्ष में बेचैन दिख रहे थे चूंकि वे पहली
बार विदेश निकले थे. एक पूर्व बर्लिन जा रहा था और दूसरा बुडापेस्ट. दोनों से
परिचय हुआ पर उनकी निराशा थोड़ी और बढ़ गयी यह जानते ही कि यह तो एक महीने बाद
ही अपने देश वापस लौट जायेगा. उनमें से एक लड़के ने बताया कि 'मुझे हल्का बुखार
सा हो रहा है.' फिर कुछ रुककर वह बड़ी तेजी से बोला
-"बस, मैं अपने घर वालों को बता देना चाहता हूं कि यह सब स्कॉलरशिप बेकार है."
बहरहाल उन दोनों छात्रों की निराशा के ये क्षण स्वाभाविक थे. उन दोनों के जहाज
मुझ से पहले थे. मेरा नंबर आखिर में आया. मस्क्वा की सुरक्षा व्यवस्था भी थोड़ा
अलग है; सिक्के और चाबियां तक निकाल कर अलग मेज पर रख देनी होती हैं. खैर,
सुरक्षा पकड़ वाले अजीवोगरीब दरवाजे से मैं बिना किसी दिक्कत के बाहर निकल गया
पर असली मुसीबत चैक वायुयान के दरवाजे पर हुई. ऋण तापमान की सनसनाती हवा में
मैं अपना बोर्डिग कार्ड संभालता हुआ अंदर सीट पर बैठने जा ही रहा था कि किसी
अस्पताल की मुख्य नर्स दिखने वाली सख्त-सी परिचारिका ने सूचना दी कि आप का
बोर्डिग कार्ड दूसरे यात्रियों से भिन्न रंग का है. अब मैंने उसे समझाया कि जो
भी गलती है वह मस्क्वा हवाई अड्डे के कर्मचारी की है जिसने काफी देर तक घूरते
रहने के बाद मुझे वह भूरा-~सा कार्ड दिया था. (पासपोर्ट का फोटो जांचने के ढंग
में उसका जवाब नहीं था !). काफी झकझक के बाद उस परिचारिका ने कहा कि 'दूसरे
यात्रियों के आ जाने के बाद आपके मामले पर अंतिम रूप से विचार किया जायेगा.'
सामने मस्क्वा का ऋण तापमान और हवाई अड्डे की यादें थी हीं.
खैर, यह स्पष्ट हो गया था कि समस्या बोर्डिग कार्ड के रंग की है
(वैसे भी समस्या रंग की ही थी चूंकि इन 'घरेलू' यात्राओं में-मस्क्वा से प्राहा
जैसी-हिन्दुस्तानी बड़ी मुश्किल से ही मिलते हैं !). अन्त में पूर्व यूरोपीय
विमान की प्रथम यात्रा में कमर पर पेटी कसने का सुख प्राप्त हो ही गया और
देखते-देखते हम हवा में आ गये जहां बड़ी मुस्तैदी से परिचारिकाएं खाने-पीने की
प्लेटें सजाने में लग गयीं. मैंने सुना था कि चेक लोग खाने-पीने के बड़े शौकीन
हैं-मुटापे की भी परवाह नहीं करते हैं. यों भी इन दिनों विमान सेवाओं में
खाने-पीने की सुविधाओं पर विशेष ध्यान दिया जाता है. खराब अनुभव के बाद अच्छे
अनुभव की भी बारी आई. एक सुन्दर और दोस्त किस्म की
परिचारिका ने भारतीय यात्री का विशेष ध्यान रखा. इस तरह से दूसरा दरवाजा भी
खुला. यानी दूसरी दुनिया.
पिछले साल आधे दिन का समय पूर्व बर्लिन में बिताया था-पर उस अनु-~भव को खिड़की
से झांकने का अवसर ही कहना सही होगा. लेकिन आने वाले पंद्रह दिन मुझे पूर्व
यूरोप में बिताने थे.
कुछ साल पहले चीन सरकार ने प्रसिद्ध इतालवी फिल्मकार अन्तोनीओनी को अपना कैमरा
लेकर चीन भ्रमण का मौका दिया था. बाद में चीनी अधिकारी अंतोनीओनी द्वारा चीन पर
बनाये गये लम्बे वृत चित्र को देखकर बड़े परेशान हुए. उन्हें शायद ऐसी गलत-फहमी
रही होगी कि 'जबरस्की प्वाइंट' में अंतोनी-~ओनी ने अमेरिकी समाज की जैसी तीखी
आलोचना की थी उसे देखते हुए चीन के 'नवनिर्माण' को उनकी मित्र आंख जरूर देख
पायेगी. लेकिन वृत्तचित्र देखकर चीनियों ने अंतोनीओनी की दृष्टि पर बड़ी सख्त
नजर डाली और सवाल किया कि अंतोनीओनी हमेशा उदास और फीकी चीजों पर ही क्यों नजर
डालते हैं ? मुस्कराती चीजों पर क्यों नहीं ध्यान दे पाते ?
बहरहाल-अंतोनीओनी प्रसंग की चर्चा का यहां संदर्भ स्पष्ट है. मैं ऐसा कुछ सिद्ध
नहीं करने जा रहा हूं कि तथाकथित पहली दुनिया या 'स्वतंत्र' दुनिया की तस्वीर
इतनी मैली और उदास नहीं है. शायद आज की दुनिया में सभी दरवाजे हमें एक ऐसी जगह
पर ले आये हैं जहां कोई निर्णय लेना मुश्किल है अधिक से अधिक यही किया जा
सकता है कि अपनी देखने वाली आंख के तथ्यों-संदर्भो को अधिक विस्तृत और ऐतिहासिक
रूप दिया जाए. अपनी व्यवस्था से सुखी आदमी की कल्पना सरकारी ही है. पश्चिम
जर्मनी जैसे धनी देशों में अन्यथा युवा-वर्ग इतना बेचैन न होता.
प्राहा की पहली शाम बड़ी सुखद रही. शहर पुराना है और उसका पुराना-~पन आधुनिक
समाजवादी स्थापत्य के द्वारा ज्यादा बिगाड़ा नहीं गया है. पुराने को बचाने की
यूरोप में इन दिनों बड़ी कोशिशें हो रही हैं. इस काम पर बहुत पैसा खर्च किया जा
रहा है. प्राहा के केंद्र की अनेक इमारतों के सामने इन दिनों लकड़ी-बल्लम-स्टील
वगैरह के बड़े-बड़े खांचे इमारतों की शोभा को थोड़ा कम जरूर कर रहे हैं लेकिन
इससे इन इमारतों के पुरानेपन को बचाया जा सकेगा.
प्राहा की इमारतों को पेरिस की तरह से एक सिरे से धोकर सफेद नहीं कर दिया गया
हैं-लेकिन उनके कालेपन में एक खास तरह की खूबसूरती है. प्राहा की ट्राम का सफर
भी बड़ा दिलचस्प है और रात के वक्त वह काफी रूमानी भी हो जाता है. तब भीड़ कम
होती है. आप आराम से बैठ कर इमारतों का आनन्द उठाते हुए यात्रा कर सकते हैं.
अपने होटल वापस जाते हुए ट्राम से प्राहा के पुराने रेलवे स्टेशन को थोड़ा दूर
से देखना मुझे बहुत अच्छा लगता था.
लोग चूंकि भारी-भारी कपड़ों से लैस होते हैं इसलिए अक्सर ट्रामें लदी रहती हैं.
फिर भी भारत में रहने वाले आदमी के लिए यह भीड़ कुछ भी नहीं है बल्कि भीड़ है
ही नहीं. खाली सीट देखकर ट्राम में वहां बैठना भी बेकार ही है चूंकि अगले ही
स्टॉप पर कोई बूढ़ा आदमी चढ़ेगा और आप उसे सीट देंगे ही.
चेकोस्लोवाकिया में बड़ी उम्र के और बूढ़े लोग बहुत ज्यादा हैं. तंदुरुस्त और
सुन्दर बच्चे तो काफी दिखते हैं पर जवान लोगों की संख्या ज्यादा नहीं है. इसलिए
काफी बूढ़े लोगों को अक्सर तरह-तरह के कामों में लगे हुए देखा जा सकता है.
भारतीय व्यइत को निश्चित रूप से यह विचित्र लग सकता है. दफ्तरी किस्म के
कामों में स्त्रियों की भरमार है. मंत्रालयों वगैरह में जाइए तो ज्यादा-~तर
स्त्रियों से ही मुलाकात होगी. संस्कृति मंत्रालय में मैं अपने कार्यक्रम
अधिकारी से मिलने गया, तो सभी संबद्ध व्यइत स्त्रियां थीं. इसमें कोई शक
नहीं वे बहुत तेजी से काम करती हैं और आपको प्रसन्न रखती हैं. मुझे मालूम था
कि इन दिनों प्राहा के संस्कृति मंत्रालय का बजट सीमित है (आधुनिक सभ्यता के
तमाम संकटों के बाद यह हालत कई देशों की है) पर मेरी कार्यक्रम अधिकारी ने बहुत
जोरदार स्वागत् के बाद कहा कि चंद्रमा की यात्रा के अलावा सभी कुछ संभव है. ऐसा
एहसास बिलकुल हो ही नहीं रहा था कि मैं किसी मंत्रालय जैसी भारी भरकम जगह में
बैठा हुआ हूं. उस बड़ी सी इमारत के राजसी ठाठ वाले बड़े-बड़े कमरों में
कागज-पत्र और फाइलें काफ्काई शैली में गायब थीं.
और प्राहा में काफ्का तो याद आते ही हैं. हालांकि काफ्का का लेखन जर्मन में
होने के कारण और समाजवादी सौन्दर्यशास्त्र में उनका स्थान लगभग शून्य होने के
कारण प्राहा में काफ्का के लिए कोई खास जगह नहीं है.
होटल में वापस आकर शौचालय के दरवाजे को ठीक से बन्द न होता देख कर या थोड़ी सी
गंदगी देखकर कुछ भारतीय वातावरण महसूस किया. यूरोपीय लोग इस प्रकार की बाहरी
सफाई का बड़ा ध्यान रखते है लेकिन प्राहा में यह सब लोगों की कमी के कारण भी
है. बूढ़ा लिफ्टचालक जब तक आप की सेवा करने के लिए लिफ्ट का दरवाजा खोलेगा उतने
समय में आप खुद ऊपर जा सकते हैं.
प्राहा की दूकानों और बाजारों में दिन के वक्त घूमते हुए एक दिलचस्प बात पता
चली. कभी-कभी अचानक, पुलिस आप से (विदेशी से नहीं) यह आकर पूछ सकती है कि इस
दुपहर के वक्त यहां दूकान में या क्लब पर आप क्या कर रहे हैं ? मटरगश्ती तो
नहीं हो रही है ? (दफ्दर में हाजरी लगाकर बाजार में खरीदारी या मटरगश्ती के
शौकीन काफी हो गये थे !)
प्राहा में ऐसे कई लोग भी मिले जो इस बात का जिक्र बड़े फख्र से करते हैं कि वे
शहर से काफी दूर ऐसी जगह पर रह रहे हैं जहां जंगल पास ही है. ऊंची इमारतों के
जीवन से लोग काफी ऊब गये दिखते हैं.
पूर्व यूरोप की यात्रा से पहले मुझे इन देशों की दूकानों में लगने वाली लाइनों
के बारे में तमाम किस्से सुनने को मिले थे. एक अनुभवी मित्र ने वहां की 'नीरस'
जिन्दगी का चित्र खींचते हुए बताया था कि क्या यार, जहां देखोगे लाइनें लगी
दिखेंगी.
हमारे यहां लंबी-लंबी लाइनों का अनुभव काफी रहता है. पर यहां ये लाइनें अक्सर
चीजों की कमी की वजह से लगती हैं. प्राहा और वरसावा (पोलैंड) की दूकानों पर लगी
अनुशासित किस्म की लाइनों का रहस्य कुछ दूसरा ही है. जैसे, सामान की कमी नहीं
है पर 'स्टाफ' की कमी है. दूकानों की संख्या भी बहुत ज्यादा नहीं है. इसलिए
कहीं भी चले जाइए, लाइन लगी दिखेगी. हां, मांस की कमी जरूर रहती है. इसलिए मांस
की दूकानों में भीड़ बराबर लगी रहती है.
प्राहा में खाने-पीने वालों के लिए काफी आनंद है. केक-काफी की दूकानों में लोग
हरदम व्यस्त दिखते हैं. बीयर सस्ती है. (खाने-पीने की चीजें भी). इस-~लिए पीने
के शौकीन भी कम नहीं हैं. कहीं पढ़ा था कि खाने-पीने की चीजों और खरीदारी के
सामान से बाजार लदे रहते हैं इसलिए प्राहा में लोग अब स्वतंत्रता के सीमित होने
पर ज्यादा बात नहीं करते हैं. इस बात की असलियत का पता चलाना किसी भी छोटी
यात्रा में संभव नहीं हैं. खास तौर से जब आप एक सर-~कारी मार्गनिर्देशक पर
निर्भर कर रहे हों.
चेकोस्लोवाकिया में भारतविद्या की परंपरा जर्मनी से भी पुरानी है. ओरिएंटल
संस्थान हो अथवा चार्ल्स विश्वविद्यालय का भारतीय भाषा विभाग-भारत की परंपरा
और भाषाओं में गहरी दिलचस्पी रखने वाले कई लोग मिले. ओरिएंटल संस्थान में यान
मारेक, यान फिलिप्सकी, डाग्मार वोल्गबोवा आदि भारतविदों सो मुलाकात हुई.
फिलिप्सकी ने हाल में ही 'गीता' के आधुनिक चेक अनुवाद में महत्वपूर्ण सहयोग
दिया है. मारेक उर्दू बड़े मजे में बोलते हैं. लेकिन सब से दिलचस्प अनुभव
चार्ल्स विश्वविद्यालय के एक छोटे से  फिसनुमा कक्ष में जा कर हिंदी के युवा
छात्रों से मिलने का था. डॉ. स्मेकल बीमार थे इसलिए शारका लित्विन ने छात्रों
से मुलाकात करायी. उस समय कुल चार छात्र थे-तीन छात्राएं और एक छात्र.
टूटी-फूटी हिंदी में उन से बातचीत करने में बड़ा मजा आया. शारका ने बताया कि ये
लोग किसी हिंदी भाषी भारतीय से मिलने के लिए बहुत उत्साहित थे. गौर करने वाली
बात यह थी कि ये छात्र शक्ल-सूरत से आम हिंदी के विदेशी छात्रों से थोड़ा
भिन्न थे-रुचियों में भी. उन्होंने बताया कि इन दिनों उनकी प्रिय
फिल्म हॉलीवुड की बहुचर्चित फिल्म 'सैटरेडे नाइट फीवर' है (बाद में पता चला
पोलैंड में भी इन दिनों यह फिल्म काफी सफल साबित हो रही है). उस दिन प्राहा में
अचानक बहुत ठंड हो गयी थी. बंगला अध्यापिका ने मुझे खास तौर से सावधान रहने के
लिए कहा.
यूरोप में ठंड के कपड़ों को लादने के कई अद्भुत रूप देखने को मिलते हैं. प्राहा
का एक दिलचस्प अनुभव याद आ रहा है. प्राहा सिंफनी आर्केस्ट्रा के एक अच्छे
कार्यक्रम में जाने का मौका मिला-बीटोफेन की पांचवीं सिंफनी सुनने का दुर्लभ
अवसर था. पश्चिम में अच्छे संगीत कार्यक्रमों के टिकट प्राप्त करना लग-~भग असंभव
काम होता है. संस्कृति मंत्रालय की कृपा से एक सीट मिली. इन कार्यक्रमों में
लोग जरूरत से ज्यादा ही सज-धज कर आते हैं. भारी-भरकम कपड़ों को नीचे जमा करना
जरूरी है जिस के लिए दर्जनों काउंटर हैं फिर भी लाइन में खड़े रहना पड़ता है.
सिंफनी के समाप्त होने पर तालियां भी जबरदस्त शोर और उत्साह के साथ बजायी जाती
हैं. लेकिन अचानक मैंने देखा, भगदड़ सी मच गयी. लोग बड़ी तेजी से सीढ़ियां उतर
रहे थे. नीचे कोट की लाइन में जल्दी नंबर आने की वजह से. यूरोप की 'शालीन'
सभ्यता के यह खिलाफ है (भारत में तो यह सब आम है) पर आखिर लोग कब तक सब कुछ
बड़े कायदे से करते रहेंगे !...
वरसावा (पोलैंड की राजधानी ) पहुंचते ही मेरी मुलाकात लंबे कद के दुभाषिये
हैनरिक उकलांस्की से हुई. मुंह में पाइप दबाये, अमेरिकी शैली में 'स्कैडयूल'
(कार्यक्रम) कहने वाले उकलांस्की पोलैंड के मेरे लगभग दस दिन के प्रवास में
बहुत दिलचस्प साथी सिद्ध हुए. हवाई अड्डे पर कस्टम से बाहर निकलते ही उकलांस्की
का पहला सवाल था- आप प्राहा से यहां आते हुए घबराये नहीं ? 'किसलिए'? मैंने
पूछा. पता चला कि पिछले ही हफ्ते वरसावा हवाईअड्डे पर एक भीषण विमान दुर्घटना
में कई लोग मारे गये थे. प्राहा में कोई अंग्रेजी अख-~बार देखने को नहीं मिला था
इसलिए मैं इस खबर से अनभिज्ञ था. उकलांस्की उस विमान दुर्घटना से इतना आतंकित
थे कि बाद में जब मैंने क्राकोव और वुच ट्रेन से जाने की इच्छा व्यक्त की
(रास्ते के सैरों का आनंद लेने के लिए) तो उकलांस्की ने इस बात को विमान यात्रा
की दुर्घटना के भय से जोड़ दिया. ठंड की शाम में हम लोग एक टैक्सी का इंतजार कर
रहे थे. मैंने बहुत जोर से हंस कर उकलांस्की से कहा-घबड़ाइए नहीं, जनाब, मुझे
अपने भाग्य पर पूरा भरोसा है.
वरसावा में भी बहुत जोर की ठंड थी. भारतीय दूतावास की प्रथम सचिव कुमारी सुजाता
कुनाडी के घर एक शाम जाना हुआ, तो उन्होंने बताया कि यहां के लोग इन दिनों
अक्सर कह रहे हैं कि सफेद क्रिसमस तो इस बार हम देख नहीं पाये; सफेद ईस्टर जरूर
देख रहे हैं.
और सचमुच पोलैंड का सफेद ईस्टर मेरे लिए काफी परेशानी का कारण बन
गया. गर्म कपड़ों से बुरी तरह लैस रहने के बावजूद बर्फीली हवाएं बाहर निकलते ही
लगभग बेकार कर देती थीं. मेरा होटल वरसावा के बिल्कुल केन्द्र में था और पीछे
दस मिनट के रास्ते की दूरी में वरसावा का वह पुराना इलाका था. जसे ज्यों का
त्यों पुराने नक्शों की मदद से खड़ा कर दिया गया है. अक्सर हिम्मत कर के मैं
वहाँ चला तो जाता था पर बहुत जल्दी ही किसी पेस्ट्री-कॉफी की दूकान खोजनी पड़ती
थी.
वरसावा में सब से अधिक आकर्षित किया वहां के लोगों की चाय पीने की शैली ने.
शीशे के गिलासों में गर्म पानी में चाय के 'बैग' धागों के सहारे डूबे हुए और
साथ में रम या वोदका जैसी कोई चीज. ठंड से बचने का खूब बढ़िया तरीका था. पोलैंड
में चेकोस्लोवाकिया की तरह बूढ़े इतनी बड़ी संख्या में नहीं दिखते. युवा वर्ग
की जनसंख्या का अनुपात वहां काफी अच्छा है. लाल रंग की रोशनी में अमेरिकी शैली
में डूबे बार डिस्को वगैरह पोलैंड में काफी लोकप्रिय हैं. जींस-जैकेटों में
युवा वर्ग प्रसन्न दिखता है.
