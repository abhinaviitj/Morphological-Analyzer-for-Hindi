<ळिटेरटुरे><ऐस्सय्स्><खुमर् झइनेन्ड्र><शब्ह्यट ख शन्कट् घन्ड्हि ख ऊपय्><१९८५><फुर्वोडय फ्रकस्हन् (आकल् फुरुस)><णेत् ढेल्हि><१२८-१३३><२०५०><खुमर् झ्., शब्ह्यट शन्कट्, ऐस्>

+ गांधी जी के जीवन का काम अधिकांश राष्ट्रीय क्षेत्र का दीखता है. इसी संदर्भ मे
उसकी महिमा का आंका जाना स्वाभाविक है. पर वास्तव में वह महत्व उससे गहरा है.
स्वयं गांधी जी ने अपने लक्ष्य को सत्यरूपी परमेश्वर का साक्षात्कार बताया है. इसी
राह में दूसरी प्रवृत्तियां और राष्ट्रीय के स्वातन्त्रय-युद्ध का कार्यक्रम आ गया.
इन प्रवृत्तियों में उनका आग्रह सत्य के और अहिंसा के प्रति यहां तक रहा कि इनसे
हटकर हिंसक उपायों से भारत का स्वराज्य आता हो तो वह भी उन्हें मान्य नहीं था.
राष्ट्रीय और राजनीतिक पुरूष के लिए यह सम्भव नहीं हो सकता था. अत: स्पष्ट ही गांधी
जी के व्यइतत्व और जीवन की भूमिका राजनीति से अधिक व्यापक और ऊंची थी.
असल में गांधीजी का अवतरण विश्व के ही गति-इतिहास में एक मोड़ सिद्ध होने वाला है.
औद्योगिक और यांत्रिक क्राँति के साथ मानव सभ्यता ने जो रूप ग्रहण किया वह अपनी
संभावनाओं के छोर तक आया तो देखा गया कि वहां युद्ध उपस्थित है. युद्ध भी ऐसा कि
उसे दो दलों का नहीं कहा जा सकता, बल्कि जो समूची मानव जाति को हो अपनी परिधी में
समा लेना चाहता है. युद्ध में से फिर युद्ध उपज आता है और पहले से भी विकटतर युद्ध.
इस स्थिति से दुनिया अभी पार नहीं हुई है. पर विचारक लोग हर जगह हैरान हैं. खोज
जारी है कि चूक कहाँ है. यों तो मानव जाति के मान्य व्यवस्था-~पक लोग सभ्यता के उसी
वेग में बढ़ते जाने को बाध्य हैं पर प्रश्न उनके मन में भी उठ चला है.
गाँधीजी का जीवन-कार्य मानवजाति के उसि सभ्यता के संकट में से त्राण पाने के मार्ग
का सूचक है. शब्द के सामान्य अर्थ में वह किसी राष्ट्रीय अथवा राजनीतिक क्रांति का
मात्र निदेशक नहीं है वरन् उससे कहीं अधिक है. वह वेग के साथ बढ़ती हुई
विश्व-सभ्यता के आगे प्रश्नचिन्ह ही नहीं, दिया दर्शक भी है. मेरी मान्यता है कि
गांधी को आधार बनाकर विश्व संस्कृति का नया निर्माण होने वाला है.
औद्योगिक क्रांति ने उन्नति को बहुत तीव्र गति से आगे बढ़ाया है. विज्ञान इस एक
डेढ़ शताब्दी में जितना आगे आया उतना पहले की बीसों शताब्दियों में नहीं बढ़ पाया
होगा. वह गति अभी जारी है और विज्ञान के चरण इतनी आश्चर्यजनक तिव्रता से बढ़ रहे
हैं कि कुछ पहले स्वप्न में भी उसकी कल्पना नहीं की जा सकती थी. इस काल में मनुष्य
की मस्तिष्क शक्ति ने अपरिमित विकास पाया है. अणु का छेदन हो गया है. जड़ और चेतन
के बिच का भेद टूट गया है. अधिकांश मानव के तत्व-दर्शन जड़ चेतन की इस पृथकता की
बुनियाद पर खड़े हुए थे, वे सब आज बेकार से लगते हैं. सीमा समाप्त हो गई है और
पृथ्वी का दूसरे ग्रह-नक्षत्रों से आदान-प्रदान के व्यापार का परिच्छेद कब खुल जाय,
कहा नहीं जा सकता.
किन्तु इस अपूर्व उन्नति के साथ एक विपरीत परिणाम भी घटित हुआ है. वह यह कि
व्यक्ति सब कहीं अपने जीवन को अस्थिर और असुर-~क्षित अनुभव करता है. मानव सम्बन्धों
के बीच श्रद्धा की जगह शंका ने ले ली है. एक आदमी जैसे हर दूसरे के लिए स्पर्द्धा
का बिषय बनता जा रहा है. यों तो संघटित इकाइयों का विस्तार बहुत फैल गया है, अब
द्विप और महाद्विप ही नहीं बल्कि महाखण्ड (ब्लाक्स) की धारणा आ उपजी है, पर इन
इकाइयों की आंतरिक संघटना के विश्लेषण में जायें तो मालूम होगा कि उनके खण्डों और
घटकों में यदि एकता है तो सामने विरोध और चुनौती को रखकर ही वह टिकती है, अन्यता
वहां एकता नहीं है, बल्कि परस्पर रगड़ है. जैसे सारा मानव समाज आपसी सम्बन्धों में
सहयोग के आधार पर नहीं बल्कि स्पर्द्धा के आवेश में बढ़ता चला जा रहा है.
यह है आर्थिक सभ्यता. इसके नीचे है जीवन की आर्थिक धारणा और तदनुकूल आर्थिक
तत्व-दर्शन. इसमें प्रत्येक व्यक्ति की बुद्धि को धार मिल उठती है कि कैसे वह दूसरे
को व्यर्थ कर सकता और लाभ सिद्ध कर सकता है. इस तरह सभ्यता स्वयं को बढ़ाने में है,
चाहे इसमें दूसरा मिटे या गिरे. दूसरे के लिए सहारा और आश्वासन बनने का नियम,
जो मानव-सभ्यता का लक्षण समझा जा सकता है, इस अर्थ-सभ्यता में क्षीण और जीर्ण होता
जा रहा है. यदि सहयोग है तो सामने विग्रह को लेकर. यानि स्थापित स्वार्थ अपने में
बड़े से बड़े हो सकते हैं, होते गये हैं, जिनका अपने से बाहर किसी
परमार्थ या व्यापक मानव-हित से लगाव नहीं है.
वास्तव में आर्थिक औद्योगिक विकास में मनुष्य की बुद्धि ने जो तीक्ष्णता प्राप्त की
वह मानव-ह्रदय से निरपेक्ष और विलग हो गई. विज्ञान नैतिकता से स्वतन्त्र हो गया. फल
यह हुआ कि मूल में संहार और विनाश की प्रवृत्तियों के हाथ में वैज्ञानिक आविष्कारों
का योजन-उपयोजन आ रहा. विज्ञान के विशेषज्ञ की हैसियत से वैज्ञानिक नये-नये
अनुसंधानों में आगे बढ़ते गये, लेकिन इसकी सुविधा जिस कृपा से उनके लिए जुड़ पाई
वहां न विज्ञान था, न नैतिकता थी. वहां विग्रह और मुकाबले का तनाव था, वहां सुरक्षा
की तात्कालिक और अनिवार्य मांग थी. अस्त्र-शस्त्र की विकट आवश्यकता के दबाव के नीचे
वैज्ञानिक अनुसंधान ने सर्वाधिक प्रगति की. ज्ञान-विज्ञान का विस्तार यदि सबसे अधिक
उपयोगी और कारगर हुआ तो युद्ध के क्षेत्र में. अपने को दूसरे के हमले से बचाये रखने
और समय आने पर प्रतिपक्षी को परास्त करने में सक्षम रहने की जरूरत मानव जाति पर
इतनी सवार हो गई कि समूचा उत्पादन, आर्थिक विनियोजन और व्यापार-व्यवसाय सब उसी के
अधीन चलने को बाध्य हो आये. इस होड़ में हार्दिक गुणों के विकास के लिए अवसर सिमित
हो गये. समाज की स्थिरता को साधने के लिए जो परिवार नाम की मूल संस्था हमारे पास थी
उसका ह्रास हो चला. यह सिमटकर क्षुद्र हो आई और यों भी उसकी जड़ें ढीली हो गईं. उसके
नीचे का नैतिक और पारमार्थिक आधार हील गया. वहां की भी भूमिका आर्थिक हो चली.
स्त्री जिसे अपेक्षाकृत मस्तिष्क की तुलना में ह्रदय के गुणों की प्रतीक कहा जा
सकता है समाज में अपनी सत्ता और मर्यादा गंवा चली. वह मनोरंजन की पण्य वस्तु हो
चली.
गांधी जी को पश्चिम की उन्नति के अनेक अंग निश्चय ही प्रिय थे. उसकी कार्यतत्परता,
समय की मूल्य-रक्षा, कुशलता, नागरिक स्वच्छता, साह-~सिकता और गतिशीलता आदि गुणों के
लिए उनके मन में बहुत मान था. लेकिन उन्होंने देखा कि नैतिक भावना से हीन हो जाने
पर ये गुण ही दोष बन जाते हैं. हित के बजाय वे घोर अहित कर सकते हैं. बुद्धि की
विश्लेष-~कता को, व्यवहार में गणित और विज्ञान की दृष्टि को, उन्होंने किसी से कम
नहीं अपनाया. किन्तु धर्म-नीति से दिशा प्राप्त करने के कारण इन सब गुणों का जो
गांधी जी के द्वारा प्रयोग और प्रतिफल प्राप्त हुआ वह उन्नतिशील पश्चिम को अपने लिए
चुनौती जैसा मालूम हो सकता है.
ऊपर से समझ लिया जाता है कि गांधी इतने आध्यात्मिक थे, महात्मा थे कि वस्तु जगत् का
ठीक-ठीक दर्शन और अंगीकार उन्हें न हुआ. मशीन के प्रति उनका रूख भावनामूलक रहा.
काल-विकास के साथ जो पेचीदगियां हमारे जीवन में पैदा हो गई हैं उनका पूरा आभास
उन्हें न हो पाया और जो समाधान उन्होंने दिया वह जीवन को आवश्यकता की जटिलता के
मुकाबले वेहद सरल-सा प्रतीत होता है.
यह बात ध्यान रखने की है कि गांधी जी की सारी जिन्दगी जन-~सम्पर्क से बीच बीती.
अलग-थलग होकर रहने का अवकाश ही उन्हें नहीं मिला. प्रचण्ड कर्म के वे पुरुष रहे और
लोक-नेतृत्व के दायित्व ने उन्हें कभी छुटकारा नहीं दीया. राजनीति के शीर्ष पर
पहुंचने और जीवन भर वहाँ बने रहने के लिए भावना से ही काम नहीं चल जाता. वहाँ
विभिन्न और विरोधी हितों और स्वार्थों में संधि और सामंजस्य साधने में कितनी
तीक्ष्ण और नि:स्पृह बुद्धि शक्ति की आवश्यकता हुई होगी, इसका कल्पना से ही
अनु-~मान किया जा सकता है. फिर अपने रचनात्मक कार्यों के लिए जो विभिन्न संगठन
उन्होंने खड़े किये उनमें गणित का पूरा उपयोग न होता तो वे कार्य-~कारी नहीं हो
सकते थे. धर्म के प्रत्येक प्रश्न पर उनका दृष्टिकोण वैज्ञानिक रहा. गौसंरक्षण के
जो उपाय उन्होंने सुझाये और वरते वे परम्परागत गौ-~भक्तों को चौंकाये बिना न रह सके.
वे प्रत्येक क्षण जागरूक रहे. अपने अन्तरंग के प्रति ही नहीं बल्कि बाह्य
वस्तुस्थिति के प्रति भी यह सावधानता वस्तु और व्यवहार के किसी भी व्यवसायी
वैज्ञानिक से कम नहीं आंकी जा सकती.
ऐसा न होता तो गांधी जी को टालना प्रतिपक्ष के राजनीतिज्ञों के लिए सम्भव हो जाना
चाहिए था. पर वह असम्भव हुआ तो इसी कारण कि जब आदर्श-श्रद्धा उनमें भरपूर थी तब
बुद्धि-साध्य व्यवहार-पटुता भी उनमें कम नहीं थी. अर्थात् विज्ञान और उद्योग की
प्रगति में से जो हितकर और स्थायी तत्व थे उन्हें गांधी जी ने सम्पूर्ण भाव से
अपनाया और आत्मसात किया. किन्तु मानव मन के भीतर बैठी हुई स्वार्थ वृति ने जो विकार
उत्पन्न कर दिये थे गांधी जी अपनी निजता में उन बुराइयों के प्रति एक प्रबल चुनौती
और निषेध का रूप बन उठे.
मानवजाति विज्ञान की उन्नति के साथ कटी-बटी नहीं रह सकती. दुनिया को एक होना होगा.
देश की भावना में एक नहीं, क्योंकि उससे स्व-~देश-विदेश का विरोध नहीं कटता. बल्कि
उससे आगे विश्व-भावना में एक और सही भाषा में कहें तो मानव-भावना में एक.
इस सच्ची एकता के लिए गांधीजी ने विकेन्द्रित व्यवस्था की कल्पना की. भारी भूल होगी
अगर हम समझेंगे कि उस विकेन्द्रीकरण से मानव-समाज उलटे बिखरेगा, एकत्रित नहीं होगा.
सच यह है कि मानव मूल्य की प्रतिष्ठा के बिना मानव-एकता साध्य ही नहीं है. मानव से
ऊपर जब हम देश को या सिद्धान्त को रखते हैं तो बल मानवता से हटकर किन्हीं कृत्रिम
मूल्यों पर चला जाता है और स्थिति यह उत्पन्न होती है कि मानव दुर्बल होता और
द्रव्य (सिक्का) प्रबल हो जाता है. हाथ से मेहनत करने वाला भूखा रह जाता है और कलम
से हुक्म देने वाले के कब्जे में उसकी गर्दन आ जाती है. ऐसे कृत्रिम मूल्यों के
आधार पर चलनेवाली व्यवस्था कभी युद्ध की आवश्यकता से छूट नहीं सकती. इस तरह देखने
में चाहे यह लगे कि स्वावलम्बन की धारणा के आधार पर खड़ी समाज-व्यवस्था ग्राम-ग्राम
छितरी हुई होगी और यह कदम आगे ले जाने के बजाय पीछे हटाने वाला होगा; पर तनिक गहराई
से सोचने पर प्रत्यक्ष हो जाएगा कि जो अर्थ-व्यवस्था पड़ोसियों को अनिवार्यतया उस
रेखा के निमित्त से स्वदेशी-विदेशी के रूप में परस्पर गैर बना देती है जो सुविधा के
लिए कागज के नक्शों पर हमने खींच दी है, वह बढ़ते हुए वैज्ञानिक ज्ञान और घनिष्ट
व्यवहार का साथ नहीं दे सकतीं.
गांधीजी ने द्वन्द्वात्मक जगत् में अखडं ऐक्य के व्यहार की विधी बतलाई. हम
अध्यात्मवाद से परिचित थे और भौतिकवाद से भी. व्यक्ति की स्वतंत्रता को मान देने
वाला पूँजीवाद और समाज की सत्ता को महत्व देनेवाला समाज-~वाद का भी परिचय था. दोनों
हमें पक्ष-प्रतिपक्ष के रूप में सामने खड़े दीखते थे. गाँधीजी इनके बीच समग्र और
निश्खंड मानव रूप में आविभूत हुए. उनसे जगत ने देखा, और आगे देखेगा, कि जीवन में
खाने नहीं हैं. अगर तटों में दो-पन दीखता है तो जीवन की धारा वही है जो दोनों की
छूती और मिलाती हुई बहती है. व्यक्ति और समाज दो नहीं हैं. न व्यक्ति और विश्व दो
हैं. ब्रह्माण्ड में है वही पिण्ड मैं भी है. समस्त सृष्टि को जो धारमण कर रहा है वह
नियम है यज्ञ. धर्म भी उससे भिन्न दूसरा नहीं. इस तरह समाज, देश या विश्व को बनाने
के लिए अपने ही संस्कार के बारे में असावधान नहीं रहाना होगा. अपने साध्य के सिद्धि
के लिए स्वयं तदनुकूल साधन हमें बनाना होगा. इस तरह सचाई और पवित्रता व्यक्तिगत
नहीं सामाजिक मूल्य हैं. व्यक्ति के पास होकर जो सीमित है वह इसलिए कि असीम में
अर्ध्य रूप उसे होम डाला जाय. इस तरह मृत्यु का भय नहीं रह जाता. भय नास्तिकता है.
यदि व्यक्ति हमेशा निडर रहे और हमेशा ही वह स्नेह से भरा रहे तो उसके आचरण से समाज
का और सबका सच्चा भला ही हो सकता है.
मानसिक और वैचारिक क्षेत्र में जो द्वन्द और विग्रह हमें परेशान करता रहता है, जीवन
की इस प्रणाली से वह एक साथ कट जाता है. भौतिक दर्शन और आध्यात्मिक दर्शन जो हमें
प्रस्तुत प्रश्नों से दूर खींच ले जाते है अपनी खंडितता खो रहते हैं. दलों और
व्यक्तियों की पंक्तियों की शक्ति जो काफी इन बौद्धिक विवाद-विग्रहों में व्यय होती
रहती है वह बच जाती है. बुद्धि-भेद और शब्दाडंबर के लिए विशेष अवकाश नहीं रहता.
प्राण-शक्ति पूरे तौर पर जीवन्त प्रश्नों पर लगाई जा सकती है.
