<ळिटेरटुरे><ःउमोउर्><ंउड्ररक्स्हस्><ंअट्हुरडस् खि ढिअर्य्><१९९२><झगट्रम् ' शोन्स्><ढेल्हि><५२-५९><२०००><ंउड्ररक्स्हस् - ंअट्हुरडस् खि ढिअर्य् - ःउओ>

+ बहुत दिन सोच-विचार हुआ. बहुत लोगों ने बहुत-सा सोच-विचार किया. इस सारे
सोच-विचार के बाद सारे लोग एक बुद्धिमत्तापूर्ण और अहम नतीजे को निकालने में
कामयाब हो गए-विरोधी दलों के बीच एका होना चाहिए.
यह देश सचमुच बहुत महान् है. बड़े-बड़े ऋषि-मुनि और ज्ञानी यहाँ हुए हैं.
उन्होंने छोटे-छोटे सूत्रों में बड़े-बड़े दर्शन की बातें कही हैं. उनकी
परम्परा और आगे बढ़ चुकी है यह विश्वास हमें हो गया. सांख्यकार ने सौ-दो सौ
सूत्रों में आत्मा, परमात्मा और सृष्टि का रहस्य लिखा. विरोधी दलों के कणादों
ने एक सूत्र में भारत का भविष्य लिख दिया-एक होना चाहिए.
कणाद ऋषि फलसफा लिखते थे और खेत में गिरे दाने चुनकर खाते थे. विरोधी दलों के
नेता भी कणाद हैं. दाने चुगते हैं. दाने पड़े मिल जाएँ चुग लेंगे. खुद खेत कभी
नहीं बोएँगे. हल चलाना हो तो हल हाथ से थामेंगे, मूठ खेत में रगड़ेंगे और
कहेंगे अधिनायकवाद किसानों का दुश्मन है. इसलिए वे खेत अपना नहीं बोते. बोए हुए
खेत में उतरते हैं और दाना चुगकर उड़ने लगते हैं. दाना उन्होंने चुग लिया. अब
उड़ रहे हैं. उड़ रहे हैं और देख रहे हैं इधर-उधर कहीं चुनाव का कोई सुराग
मिले.
तो सूत्र मिल गया-एका होना चाहिए.
एका नहीं होगा तो चुनाव में हार जाएँगे. चुनाव में हार जाने पर बड़ा नुकसान
होता है. जनता का नहीं अपना. जनता राजनारायण के बिना काम चला लेगी, लेकिन चौधरी
का काम कुर्सी के बिना नहीं चलता. इसी-~लिए एका होना चाहिए.
अब सवाल है कि एका हो कैसे ? इसके लिए सभी बुद्धिमान विरोधी दलों के विद्वान्
नेताओं का गम्भीर विचार-विमर्श हुआ और फिर एक सूत्र निकला, एका मुद्दों पर होना
चाहिए.
यह बड़े पते की बात है. एकता मुद्दों पर ही होनी चाहिए. पर मुद्दे कौन-से ?
मथुरादास का सुझाव है कि मुद्दा भी एक ही होना चाहिए- अध्यक्षता.
इस सूत्र से विरोधी नेता भारी कसरत करते हैं. इस एक सूत्र के भाष्य पर ही दस
पार्टियों के बीस दल बन जाते हैं और फिर नये सिरे से एकता-~वार्ता शुरू होती
है.
अपनी पूरी मासूमियत के साथ यह मुद्दा उठाया जाता है और अध्यक्षता के लिए
दूसरों को कुएँ में धकेलकर जबरदस्ती कुर्सी पर जा बैठने की ताक लगाये रहने वाला
नेता भी कहता है-अध्यक्षता को एकता में बाधा मत बनाओ.
इसका मतलब होता है-मुझे अध्यक्ष बनाओ और एकता करा लो. तुम अपनी तरफ से इसे
शर्त न बनाओ.
ऐसे भी होता है कि कभी-कभी लोग इस चक्र में नहीं आते और भोंदू बने
रहते हैं. कहते हैं-एकता कर लो,अध्यक्ष भी बन जाओ. ऐसे उदाहरण के बारे मे
संदिग्ध हो उठना फर्ज हो जाता है. तब नेता तो इस प्रस्ताव का स्वागत करता है
पर उपनेता से इसके विरुद्ध बयान दिलवा देता है.
आखिर यह चक्कर क्या है ? एकता, अध्यक्षता, चुनाव, बयान, इस सबके पीछे चक्कर है
क्या ? मथुरादास को यह बात अब समझ में आ रही है. मथुरादास ने अपने पड़ोसी का
संवाद सुना तो उनके ज्ञान का फाटक खुल गया. पड़ोसी अपने बेटे के भविष्य को लेकर
चिन्तित था. पड़ोसी अफीम की तस्करी करता था और उसका बेटा चूँकि चौड़ी मोहरी की
पतलून पहनता था, धोती नहीं, इसलिए हशिश की तस्करी करना चाहता था. पड़ोसी बेटे
को समझाता हुआ बोला, "बेटा, मैं चाहता हूँ तुम कोई नेक धंधा करो. नेता बन जाओ
क्योंकि डकैत बन्दूकें लेकर जितना नहीं लूट सकता, नेता एक अदद कुर्ता-पायजामा
पहनकर उससे कहीं ज्यादा सम्पत्ति बना सकता है. फिर तस्कर होगे तो पकड़े भी जा
सकते हो. नेता होगे, तो लोग लुटकर भी अपने को अहोभाग्य मानेंगे. "
अब देखिए, चुनाव होता है तो दस-पाँच लाख तो अब विश्वविद्यालय की छात्र-यूनियन
का उम्मीदवार ही खर्च कर लेता है. विधानसभा या लोकसभा के चुनाव में यह भोजन
नहीं नमक-भर है. कितनी मजेदार बात है कि आदमी बीस-पच्चीस लाख रुपया चुनाव में
खर्चे करता है सिर्फ जन-~सेवा के लिए. कभी-कभी तो उसका मौका भी नहीं आता. पूरे
साल पिछली सीट पर ऊँघकर दिन काट देता है नेता.
मथुरादास को विश्वास है कि सिर्फ ऊघने का सुख पाने के लिए पचास लाख रुपया खर्च
नहीं करेगा. तो फिर किसलिए करेगा ?
इसका जवाब पाने के लिए नेता को जरा नजदीक से देखना होगा. वह जन-~सेवा की
प्रतिज्ञा के बाद जिधर मुँह घुमाकर खड़ा हो जाता है उधर एक नम्बर सफरदरजंग रोड
हुआ करता है. जन-सेवा का इससे अच्छा साधन और कोई नहीं है. जन-सेवा करनी है तो
सफदरजंग रोड सँभालो. वह सँभल जाए तो सिद्ध हो जाता है.
मगर वह सिद्ध हो कैसे ? चुनाव में साठ पार्टियों के पचास सदस्य जीत कर आते हैं
और हर जीतने वाला सफदरजंग रोड की तरफ मुँह करके बैठ जाता है. फिर वहीं बैठा
रहता है. भीतर जाने का मौका ही नहीं आता.
कृष्ण भगवान् मक्खन बहुत खाते थे. उनकी माँ मक्खन छींके से लटका देती थीं. तब
कृष्ण अपने दोस्तों को एक-दूसरे के कन्धे पर चढ़ाकर सबसे ऊपर खुद चढ़ जाते थे
और मक्खन खा जाते थे. सफदरजंग रोड कुछ वैसी ही चीज है. अकेले कितनी भी उछल-कूद
करो,हाथ नहीं आएगा. मक्खन हाथ आने के लिए साथियों का कंधा चाहिए. मगर सवाल यह
है कि कंधे पर लादे कौन ? बस चले तो साथी ठीक तब अपना कंधा खींच लें जब हाथ
छींके तक पहुँचने ही वाला हो.
इसीलिए एका जरूरी है. छींके तक पहुँचना है और मक्खन खाना है. एकता हो जाए तो
सब हो जाए. १९७७ में जनता ने ही छींके तक पहुँचा दिया था, लेकिन मोरारजी भाई
को सादा मक्खन पसन्द नहीं आया. मक्खन की हाँडी से उन्होंने कांति देसाई को लटका
दिया और खुद बाथरूम चले गए. चौधरी को यह भ्रष्टाचार बहुत बुरा लगा. उन्होंने
हाँडी उतारी और जमीन पर दे मारी. अब वहाँ खाली छिंका टँगा है और नजरें लगी हुई
हैं. एकता का प्रयास जारी है. इस बार जनता को ज्यादा बड़ी जिम्मेदारी निभानीहै.
हाँड़ी भी खोलनी है और उसमें मक्खन भी भरना है. और कंधे पर लादकर ऊपर पहुँचना
है, एक को नहीं सबको. जनता से सहयोग की जोरदार अपील इसीलिए माथुरदास भी कर रहे
हैं.
इस देश में उत्तर प्रदेश एक ऐसा प्रदेश है जिसके अपने कीर्तिमान हैं.
कीर्तिमानों की गिनेस बुक तक अधूरी रहेगी जब तक उसमें यह प्रदेश शामिल नहीं
किया जाता. उस प्रदेश को दरअसल कीर्तिमानों का पुंज कहा जाना चाहिए. इस पुंज
में अभी एक कीर्तिमान और जुड़ा. एक रेलगाड़ी में डकैती पड़ी और डकैतों ने
मन्त्री सहित उन विधायकों को भी लूटा जो उसमें सफर कर रहे थे.
किसी समय इसी प्रदेश में छविराम नाम के एक महापुरूष हुए थे. जब वे डकैती डालने
आते थे तो लोग नारा लगाते थे-नेताजी जिन्दाबाद. वे सफेद खाकी वर्दी कपड़े पहनते
थे. और गले में फूलमाला डलवाते थे. चारों और घूमकर जनता को नमस्कार भी करते थे.
इसके बाद मनोहारी कार्बाइनों और राइफलों से उत्तम ध्वनि करते हुए बहुमूल्य
गोलियाँ छोड़-~कर लूटपाट का आनन्द उठाते हुए वापस चले जाते थे.
यह वही महान प्रदेश है, जहाँ एक बार एक दारोगा ने अपने रोज-~नामचे में यह सुखद
रपट दर्ज की थी कि उसके इलाके में अब मवेशियों की चोरियाँ कम हो गई हैँ क्योंकि
मवेशियों का शातिर चोर "बसिलसिलए वजारत आजकल जिला लखनऊ में मुकीम है."
(मन्द्री होकर लखनऊ में रह रहा है.)
मवेशी चुराते आदमी मन्त्री बन गया तो दारोगा ने इत्मीनान की साँस ली. मन्त्री
हुआ है तो अपने चुनाव क्षेत्र में नहीं रहेगा, राजधानी चला जाएगा. होता ही यही
है. चुनाव पूरा हो जाए तो आदमी का चुनाव क्षेत्र का काम भी पूरा हो जाता है.
चुनाल क्षेत्र में कितने मवेशी होंगे ? मन्त्री होकर तो पूरा प्रदेश प्राप्त
होता है.
एक बार शोर मचा कि विधानसभा में सैकड़ों विधायक हिस्ट्रीशीटर हैं. उनका हुलिया
पुलिस में दर्ज है. ज्यादातर विधायकों ने अर्जी दी कि उन्हें अंगरक्षक चाहिए.
आखिर उन्हें अंगरक्षक मिल गए. साथ में पिस्तौल बाँधे अंगरक्षक न हो तो विधायक
का शरीर सुरक्षित नहीं रहता.
जन-~प्रतिनिधि को तो जनता चुनकर बाकायदा माल्यार्पण करके राजधानी रवाना करती है.
फिर बाद में उसकी ठुकाई के चक्कर में क्यों रहती है ?
अभी एक नाटक किसी और प्रदेश की विधानसभा में हो गया. एक विधायक रोता हुआ
अध्यक्ष के पैरों से लिपट गया और कहने लगा कि उसकी जान बचायी जाए.
जिससे जान बचवाना चाहता था वह भी वहीं मौजूद था. उसने कहा-मुझसे इनको कोई खतरा
नहीं. विधायक फिर भी रोता रहा और जान की भीख माँगता रहा.
वह कोई भोंदू विधायक रहा होगा, वरना वह जान की भीख माँगने की बजाय एक अदद
कार्बाइन का लाइसेंस माँगता. इसके बाद वह भी खुल-~कर रहता और मारने वाला भी.
उत्तर प्रदेश में यही होता है. यहाँ विधायक रोता नहीं है. रोता सिर्फ वो है जो
मवेशी पालता है.
तो बात चल रही थी ट्रेन में मवेशियों के नहीं, मन्त्री और विधायकों के लुटने
की. मथुरादास को यह लगा कि अवश्य कहीं अनहोनी होने लगी है. नाई, नाई से हजामत
बनवायी नहीं लेता, पर डकैत ने मन्त्री और विधायकों को लूट लिया और लूटा भी ठेठ
देहाती तरीके से-तमंचा दिखाया, ललकारा और लूट लिया.
सरकार ने लाखों टन अनाज खरीदा, खरीद के लिए करोड़ों का भुगतान हुआ. पर सरकारी
गोदामों को कोई कष्ट नहीं हुआ. वह खाली का खाली पड़ा रहा. नैतिक दृष्टि से यह
गोदाम की लूट हुई पर तकनीकी दृष्टि से कहें तो लूट नहीं हुई. गोदाम में अनाज
आया ही नहीं. नहीं तो लूटता क्या ? लूट फिर भी हो गई. यह लूट-कला स्थूल से
सूक्ष्म की और यात्रा है.
देहाती रहजन होता है तो वह चार लठैतों से यात्रियों को पिटवाकर उसका सत्तू छीन
लेता है. यह स्थूल और इतिवृत्तात्मक कला है. कला की स्थूल से सूक्ष्म की ओर
यात्रा हुई तो सड़क-लूट में गुणात्मक परिवर्तन आ गया. अफसर ने सरकार से
कहा-लखनऊ से वाराणसी के बीच कोई सौ किलोमीटर सड़क टूट गई है. गाड़ियों की
दुर्घटनाएँ होती हैं. जान-माल सुरक्षित नहीं है. सड़क बननी चाहिए.
सरकार अफसर से कहती है-उत्तम योजना है. जरूर बनवाओ.
सड़क पर फिर भी दुर्घटनाएँ होती रहतीं हैं, गर्द और कीचड़ से बराबर लड़ना पड़ता
है. जान-माल की सुरक्षा कतई नहीं होती, क्योंकि सड़क के बजाय इस बीच मन्त्री,
अफसर, इंजीनियर और ठेकेदारों की चार सुन्दर कोठियाँ बन जातीं हैं. कोठियाँ बन
जाएँ तो सड़क की मरम्मत जरूरी नहीं रह जाती. यह स्थूल से सूक्ष्म की ओर लूट-कला
की यात्रा है.
लगता है इधर इस कला में जरूर शिल्पगत ह्रास हुआ है वरना इस बारीक लूट के युग
में यह ठेठ गवाँर लूट क्यों होती कि चार-पाँच लोग ट्रेन में घुस आएँ और तमंचा
दिखाकर हल्ला मचाते हुए लूटपाट कर जाएँ. उत्तर प्रदेश में एक बार 'भारत भवन'
बनने की घोषणा हुई थी. वह जल्दी बनना चाहिए. उसके बनने से कलाओं के विकास और
परीक्षण में आसानी हो जाएगी.
हो सकता है कि कलाओं के विकास के लिए उत्तर प्रदेश को अशोक बाजपेयी खोजने में
कठिनाई हो. पर यह तभी तक होगी जब तक भारत भवन नहीं बन जाता. एक बार बन
जाए तो हर मन्त्री के घर दो-चार ऐसे भतीजे निकल आएँगे जो अशोक बाजपेयी बन सकें.
मध्यप्रदेश के अशोक बाजपेयी ज्याद-से-ज्यादा कुछ पढ़ते-लिखते हैं, यह विशेषता
उनकी हो सकती है. उत्तर प्रदेश का अशोक बाजपेयी इस शर्त पर लेखन भी शुरू कर
देगा कि उसे 'भारत भवन' की अध्यक्षता मिल जाए. बीससूत्री कार्य-~क्रम पर बयान वह
इसके अतिरिक्त देगा, जो अशोक बाजपेयी कभी नहीं कर सकते.
'भारत भवन' बाहर से देखो तो लगता ही नहीं है कि वहाँ कोई इमारत बनी है. अन्दर से देखो तो खासी बड़ी इमारत खड़ी नजर आएगी. उत्तर प्रदेश में यह कला और ज्यादा
विकसित हो सकती है यानी इमारत वहाँ न बाहर से दिखे न अन्दर से. सिर्फ उसका
अध्यक्ष दिखे.
तो मन्त्रीजी लूटे. यात्रा करते समय लूटे. मगर आप नैतिक सदाचार पर आवश्यक ध्यान
दीजिए. उस वक्त वे न तो पिये हुए थे न ही किसी परिचारिका को छेड़ रहे थे.
एकाग्रचित होकर यात्रा कर रहे थे.
डकैतों ने सोचा होगा कि मन्त्री हैं, साथ में बहुत पैसा होगा. गाँवों में डकैत
आते हैं तो गोलियाँ दागते हुए सीधे साहूकार धन्नूसाह के घर पहुँचते हैं. उन्हें
मालूम है कि धन्नूसाह ने गाँव-भर का सोना-चाँदी गिरवी रख छोड़ा है.
डकैत निधड़क धन्नूसाह के घर घुस जाते हैं और प्रसन्न होकर लौटते हैं. क्या
उन्होंने मन्त्रीजी को भी माल गिरवी रखने वाला धन्नू समझा था ?
मथुरादास का दावा है कि सारी गड़बड़ी की जड़ प्रथम श्रेणी की बोगी है. डकैत
समझे होंगे कि पहले दर्जे में बहुत धनी लोग चलते हैं. डकैतों को पता होना चाहिए
कि पहले दर्जे में ज्यादातर वे लोग चलते हैं जिनकी औकात खुद पहले दर्जे का टिकट
लेने की कभी नहीं होती. उसमें वे लोग चलते हैं जिनका टिकट सरकार देती है या
रेलवे बोर्ड. कभी-कभी उसमें कोई ऐसा बुद्धिजीवी भी चलता है जो सम्मेलन के
आयोजनों को तीन प्रथम श्रेणी का किराया देने के लिए पटा चुका होता है. आर
कहेंगे यह प्रथम श्रेणी के तीन किराये क्या हुए ? बताता हूँ. एक जाने का, एक
वापसी का और एक टिकट का पैसा रास्ते में चाय पीकर बीवी को साड़ी लाने का.
खैर, तो बात चल रही थी ट्रेन में मन्त्रीजी के लुटने की. मन्त्रीजी को डकैत ने
लूट लिया, यह समाचार बना क्यों ? मथुरादास ने पत्रकारिता की किताब में पढ़ा था
कि यदि कुत्ता आदमी को काटे, यह खबर नहीं बनती. खबर तब होती है जब आदमी कुत्ते
को काटे. अब पत्रकार आखिर इसे खबर बनाकर कहना क्या चाहता थे कि डकैतों ने
मन्त्री को लूटा !
