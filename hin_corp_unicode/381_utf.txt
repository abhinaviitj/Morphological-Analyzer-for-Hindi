<शोचिअल् श्चिएन्चे><झोउर्नलिस्म्><खइलस्ह् णरड्><ं. फ्. ंए ःइन्डि फट्रकरिट एक् स्होट्.><१९८४><इस्ह्तविड्यलय फ्रकस्हन्><अरनसि><११२ टो ११७><खइलस्ह् - ं.फ्. मे हिन्डि फट्रकरिट>

`हमें महाभारत का कुछ हिस्सा याद है, जिसमें अर्जुन का स्वागत करने के
लिये द्रोणाचार्य प्रथम पैदा किये गये, ऐसा लिखा है. उसी भारत में हम यह
भी पढ़ते हैं कि आचार्य होकर भी द्रोण दुष्ट दुर्योधन की राजमद से अंधी
वेदी के गुलाम बनते रहते हैं. द्रोण वीर थे. इसलिये उनकी शिक्षा पाकर
अर्जुन विश्व के अकेले वीर कहलाये. बस, एक तरफ द्रोण थे और दूसरी तरफ
अर्जुन. अन्त में ईश्वरीय न्याय का दिन आया. लोगों ने सोचा था कि इस बार
अर्जुन को परलोक में पहुंचाकर प्रथम अपने गुरु का स्वागत करना होगा.
परन्तु वैसी बात नहीं हुई. आचार्य ही फिर अपने वीर शिष्य के लिये आगे
बढ़ा. स्वागत के लिये. और हमें विश्वास होता है कि उन्होंने उसकी अपेक्षा
कुछ अधिक आदर से स्वर्ग में अपने शिष्य का स्वागत किया होगा. उतने ही,
बल्कि कुछ अधिक आदर से उन्होंने शिक्षा के क्षेत्र में और रण के क्षेत्र
में अपने वीर शिष्य का स्वागत किया होगा.
`यही घटना घट बढ़कर श्री गोखले का साथ देती है और हमारा विश्वास है कि
श्री रानाडे ने, विजय के जयमालधारी अपने वीर शिष्य के स्वागत में
द्रोणाचार्य से कुछ अधिक तत्परता दिखाई होगी.
`यह सब कुछ हो गया. जिस तरह देश में दुख का स्रोत बह रहा है,
देखते-~देखते उसी प्रकार भारतीय धीरज भी धर लेंगे. परन्तु हम ऐसे उपकरणों
को कमजोर देखते हैं, जिनसे भारतमाताओं को धीरज होगा. वे व्याकुल ह्रदया
पुकार-पुकार कर पूछ रही हैं--`बताओ, तुममें से कौन मेरे आँसू पोंछने के
लिए मेरे भविष्य की वेदी पर चढ़ेगा. तुममें से कम से कम कौन मेरा हाथ
थामेगा? और कौन होगा तुममें से वह, जो मेरी बगल में अपने के `बलि' कर
खड़ा होगा?
`हम नहीं सोच सकते कि इस समय नवयुवकों से हम क्या पूछें? क्या यह पूछें
कि बताओ, वे मंगल मूर्तियाँ कहाँ हैं, जो माता की आज्ञा पर सब कुछ देने
के लिए आगे आ रही हैं?'
`प्रभा' के इसी अंक में `मध्यप्रदेश सबसे पीछे क्यों है?' शीर्षक से एक
समसाम-~यिक टिप्पणी के अन्तर्गत माखनलाल जी ने लिखा--
`विश्व के अनेक जातियों को अवनति में पड़ा देख, यह अनुमान सहज ही हो सकता
है कि मानव समाज में अभी उन्नति कि कितना आवश्यकता है. एक शहर का यदि एक
मोहल्ला भी मैला-कुचेला रहे तो शहर में एक भयानक संक्रामक रोग फेल जाता
है. उसका दुष्फल पूरे समाज को भोगना पड़ता है. जापान में कोई भारतीय
छोकरा एक पुस्तक चुरा लाया. फल यह हुआ कि उस विद्यालय में भारत के
विद्यार्थियों को पुस्तक न देने का नियम बन गया और इस प्रकार एक व्यक्ति
की मूर्खता का फल समूचे देश को भोगना पड़ा. एक परिवार में एक बच्चा रोगी
हुआ. उसके मरने से पिता का जीवन चिन्तामग्न हो गया और घर भर में उदासी छा
गयी. बस, इसी तरह देश की औसत उन्नति का उपाय प्रत्येक को ही नहीं,
प्रत्युत प्रत्येक नगर और गाँव को करना पड़ेगा. और जब तक एक भी गाँव किसी
वजनदार नीचता का दास रहेगा, तब तक हम नहीं कह सकते कि देश की स्थायी
उन्नति हो रही है.
`हमारे देश की उन्नति का विचार करते समय, वे लोग जो प्रत्येक प्रदेश की
कार्यप्रणाली को आलोचक दृष्टि से देख रहे हैं, कह सकेंगे कि भारत की
वास्तविक उन्नति होने में अनुन्नत कितने भारी अंशों में कारणभूत हुए हैं.
अकेले बंगाल के उन्नत होने से देश उन्नत नहीं कहा जा सकता. चाहे उसकी गोद
में देवेन्द्र जैसे ऋषि, रामकृष्ण जैसे महात्मा, विवेकानन्द जैसे साधु,
सुरेन्द्र जैसे वक्ता, जगदीशचन्द्र जैसे वैज्ञानिक, रमेशचन्द्र जैसे
राजनैतिक और रवीन्द्र जैसे वैज्ञानिक ही क्यों न खेल चुके हों या खेल रहे
हों. अकेले महाराष्ट्र प्रान्त के बढ़ जाने से भी भारत बढ़ा हुआ नहीं कहा
जा सकता. फिर चाहे उसमें रामदास जैसे समर्थ, शिवाजी जैसे वीर, रानाडे
जैसे महामति, तिलक और गोखले जैसे नेता, चन्द्रावरकर और भाण्डारकर जैसे
न्यायमूर्ति और रवि वर्मा और म्हातेरे जैसे कला-कुशल ही क्यों न हों. इस
प्रकार अकेले गुजरात, पंजाब, महाराष्ट्र, मद्रास और मध्यभारत को उन्नत
नहीं कहा जा सकता. भारत की उन्नति होने के लिए गोंड, भील और कोलों को भी
उन्नत करना होगा. ऊँचे धर्मों के मानने वाले होने के कारण ही कोई तब तक
भारत की उन्नति का दम नहीं भर सकता जब तक देश के कोनों-कोनों में चोरी,
जुआ, अत्याचार और पाप करने वालों का दल देश में अपना व्यवसाय आनन्दित चला
रहा है.
`ठीक इन्हीं आँखों को कोई देश के प्रदेशों को देखने के लिए ले जाये तो वह
देखेगा कि भारत के सब प्रान्तों से मध्यप्रदेश का आसन कितना नीचा है कि
जिसे देखकर यहाँ के रहने वालों को वर्त्तमान भारत की सन्तान कहने वाला
अपनी जीभ दबाकर कौंसिल में देखकर हमारा ह्रदय कुछ धीरज करे. दुख की बात
है कि ऊँचे पुरुषों में से, जिन्हें देखकर भारत अपने में जीवन समझता रहा
है और अब भी अपने में जीवन समझता है, एक भी मध्यप्रदेश का पैदा किया हुआ
रत्न नहीं हैं. क्या मध्यप्रदेशीय छाती पर हाथ रखकर कह सकते हैं कि उनके
यहाँ वर्तमान युग पर काम करने वाला एक भी ऐसा मनुष्य है जिसका भारत की
जातीयता से उतना ही सम्बन्ध है, जैसा तिलक, गोखले, गांधी, सुरेन्द्र,
लाजपतराय, मदनमोहन मालवीय आदि का ? क्या भारत की धार्मिकता पर काम करने
के लिए मध्यप्रदेश ने देवेन्द्रनाथ, राममोहन राय, रामतीर्थ, रामदास,
विवेकानन्द और गुरु गोविन्दसिंह जैसा एक आध सपूत पैदा किया है? भारत के
साहित्य क्षेत्र में अँगुलियों पर गिने जाने के लिए क्या मध्यप्रदेश ने
चिपलूणकर, तुलसीदास, सूर-~दास, रानाडे, इच्छाराम, रानाडे, सूर्यराम
देसाई, भारतेन्दु हरिश्चन्द्र, रमे शचन्द्र और रवीन्द्रनाथ जैसा वीर पैदा
करने का यश प्राप्त किया है?
`हम नहीं सोच सकते कि मध्यप्रदेश का जलवायु इतना हतवीर्य क्यों है? पीछे
रहकर मध्यप्रदेश अपने लिए ही हानि नहीं कर रहा है, प्रत्युत भारतवर्ष को
सदा से एक गहरे गड्ढे की ओर खींचे हुए है. उसका अपराध प्रान्तीय नहीं,
प्रत्युत सर्वदेशीय अपराध है. जिस देश की वायु में महात्मा, वीर और
विज्ञानी पैदा करने की ताकत है, हम नहीं जानते कि सब कुछ होते हुए भी उस
देश का वह हिस्सा ऐसी विभूतियों को पैदा करने में क्यों मुर्दा पड़ा है.
`हमारी प्रार्थना है कि आज इतने से ही संतोष मानकर देशवासी इस प्रश्न पर
अपने विचार निश्चित करें. यह प्रश्न प्रान्तीयता पैदा करने के लिए नहीं,
प्रत्युत राष्ट्रीयता के लिए एक आवश्यक अंश पर प्रकाश पहुँचाने की इच्छा
से देश के सम्मुख रखा जाता है.'
हिन्दी भाषा के प्रचार और प्रसार के प्रति माखनलालजी के मन में बड़ी ममता
थी. वे अपने जीवन की अंतिम घड़ियों तक भाषा और साहित्य के अभिषेक के लिए
सन्नद रहे. अपनी पूरी शक्ति और साहस के साथ उन्होंने अवरोधों का विरोध
किया और जीवन का अभिषेक उन्होंने जिस नीसकण्ठ के रूप में किया, उससे न
केवल मध्यप्रदेश की हिन्दी परम्परा अपितु समस्त हिन्दी जगत् का
आलोकोज्ज्वल रूप अभिव्यक्त हो गया.
`प्रभा' के अप्रैल १९१५ के अंक में `भाषा की दुर्दशा नहीं, देश की
दुर्दशा' शीर्षक से माखनलाल जी ने जो विचारोत्तेजक टिप्पणी लिखी थी, वह
इस प्रकार है--
`भाषा देश की आवाज है परदेश की नहीं. पंजाब के किसी नगर में आग लगी कि
`दौड़ो, बचाओ, पानी लाओ.' की आवाज, बंगाली में नहीं और उड़िया में नहीं,
पंजाबी में सुनाई देने लगी. दक्षिण के इगतपुरी या पूना नगर में रोगी
बीमार हुआ, अशक्तता बढ़ी, व्याकुल हो गया और उससे `अरे, राम रे' कहकर
कराहना शुरू कर दिया, पर वह मराठी, फ्रेंच या जर्मन में नहीं. गुजरात में
अकाल पड़ गया, वहाँ के लोग मारे-~मारे फिरने लगे और अपनी दशा के चित्र
गुजराती गीतों में गा-गाकर सुनाने लगे. मध्यभारत के किसी कोने में ओले
गिरे, कृषि का नाश हो गया, सब किसान अपना रोना अपने राजा के सम्मुख रोने
गये और उन्होंने अपनी भाषा में अपनी राम कहानी अपने राजा से कह सुनाई.
बस, इस देश के जिस कोने से सच्ची आवाज आई, वह उसी कोने की बोली से आई और
जिस नर दानव समूह ने उस आवाज के सुनने और समझने में उपेक्षा दिखाई, हम सच
कहते हैं, उसने देश के व्याकुल ह्रदयों से निकली हुई सच्ची आवाज न सुन
पाई.
`सुनने के लिए ही क्यों, कहने के लिए, देश के अंगों से कहने के लिए भी
देश के उसी अंग की आवाज की जरूरत है. यदि तुम चाहते हो कि तुम्हारी बातें
गुलामी के उम्मीदवारों का कुछ समूह नहीं, पर उसे देश समझे, तो लिख लो,
`संसार में ऐसा देश नहीं जो अपनी भाषा में आये हुए संदेश को समझने में
विलम्ब करे और दूसरी आवाज में आये हुए संदेश को भरपूर समझ सके.'
`पर भारत के लिए बरसों से इसके प्रतिकूल हो रहा है. जिसे लोग ऊँची शिक्षा
कहते हैं, उसे हमारे देश के बच्चों की, दूसरी भाषा, राजभाषा अंग्रेजी में
पढ़नी पड़ती है. बेटा पढ़ता है, पर बाप पढ़ा-लिखा, चतुर और विवेकशील होने
पर भी नहीं जानता कि हमारा सपूत क्या पढ़ता है? अरे भाई, वह उस जबलपुर की
प्रसिद्धता घोख रहा है, जिसे तुमने और तुम्हारे बेटे ने बीसों बार देखा
है. वह उस सबक को परसों से याद कर रहा है, पर दुख है, एक्चुअल वर्स
याद नहीं रहते. कोई क्या कहे, इसी तरह सब विषयों का हाल है. विज्ञान पढ़ो
तो अंग्रेजी में, गणित पढ़ो तो अंग्रेजी में, इतिहास पढ़ो तो अंग्रेजी
में. फिर अंग्रेजी भी कैसी? वैसी ही जैसी खानसामे के मुँह से निकला करती
है. कुँवर साहब अंग्रेजी की मेट्रिक क्लास में पढ़ते हैं, एक-दो नहीं,
पूरे सात वर्ष अंग्रेजी पढ़ने में बीते हैं. पर `सोशियालिज्म', `मनौपली',
और `एन्थोजियस्टिक' के हिन्दी माने तथा सज्जनता, उथल-पुथल और मातृत्व के
अंग्रेजी माने याद नहीं. बस, गिने-गिनाये थोड़े शब्द याद कर रखे हैं. यह
बाहर की बात नहीं, घर की है, आँखों देखी है और याद भी कैसे हो? सांइस
पढ़ना है, पढ़ना प्रारम्भ किया. आज दो पेज के माने छाँट डाले. कल उन्हें
याद किये. परसों अर्थ जमाया ही था. मगर दूसरे सबक का दिन आ गया. शब्द
चूल्हे में गये, अर्थ भट्टी में गया, रटना हाथ रहा, सिर में थोड़ा-बहुत
खून रहा तो रट लिया, नहीं तो `जय जगदीश की.' न अंग्रेजी सुथरी न विषय ही
याद रहा. क्लास में बैल जैसे जाकर खड़े हो गये और मास्टर साहब जो जी में
आया बक चले. बीच में कहीं एक बार पूछा, `समझे'? तो क्लास की क्लास ने
उत्तर दे डाला, `यस सर', मानो, सब के सब वृहस्पति के नाना पढ़ने आये हैं.
जहाँ कोई पूछ बैठा कि औरंगजेब का शासन वर्णन करो तो बस, बक चले शक्कर का
शासन. दुनियाँ जिसे रात कहे, आप उसी को दिन कह चले. समझे तो कुछ थे नहीं,
रट डाला था. जो याद था, उगल दिया. फिर चाहे वह स्याह हो या सफेद. यह है
भारत की उच्च शिक्षा की दशा! किसका कलेजा पत्थर का है, जिसे इस हालत पर
तरस न आवे? सरकार रुपया खर्च करती है, प्रोफेसर और मास्टर सारा ज्ञान
औंधा डालते हैं, लड़के रटते-रटते जनाने और दीवाने हो जाते हैं, पर हाथ
में कुछ भी नहीं आता.
`सारा संसार पुकारता है कि किसी भी देश को शिक्षा दो तो उसी देश की भाषा
में दो. देश के उलंचे मस्तिष्कों की यही सम्मति है. अन्य लोगों की भी यही
सम्मति है. भला, कौन ऐसा मूर्ख होगा, जिसकी यह सम्मति न हो. कुछ दिन हुए,
तब भारत के वायसराय श्रीमान लार्ड हार्डिंग्ज से महात्मा मुंशीरामजी मिले
थे. आपने बातों में उनसे पूछा था कि भारत की शिक्षा किस भाषा में होनी
चाहिये? आपने कहा कि वायसराय की हैसियत से नहीं, एक साधारण मनुष्य की
हैसियत के मेरी सम्मति है कि किसी भी देश की शिक्षा वहीं की भाषाओं के
द्वारा दी जानी चाहिये. इसे पढ़ें वे सठयाई हुई मति के बूढ़े बकवादी,
जिन्हें तुर्किस्तान में जापानी पढ़ाने का फतवा देते संकोच नहीं होता.
`अभी कुछ दिन हए, भारत की कौसिल में भी यह बात पहुँची थी. भारत के सिरमौर
मद्रास के राय निंकर महाशय ने सरकार से स्वीकार कराना चाहा था कि भारत की
शिक्षा देशी भाषाओं के द्वारा हो. रहस्य तो हमें ज्ञात नहीं. पर, सरकार
की ओर से कोई विरोध नहीं हुआ. सरकार के शिक्षा सदस्य सर हारकोर्ट बटलर ने
इस सिद्धान्त की उपयोगिता स्वीकार कर ली थी. पर भारत में औंधी, अब भी
औंधी अक्ल के `लीडर' कहलाने वालों का अभाव नहीं है. हर कोई ने जोर-शोर से
विरोध किया. `बंगाल के हमारे विजय उद्घोषक वक्ता' सुरेन्द्र ने विरोध
किया और नागपुर के मिस्टर दादा भाई ने भी, जिन्हें कौंसिल में पहुँचाने
के लिए मध्यप्रदेश के लोगों ने श्रद्धा से दिये वोट धन्य माने थे, इस
प्रस्ताव का विरोध किया. और भी कितने ही कठपुतलों ने विरोध किया. प्रजा
की भलाई का और सरकार के यश तथा सौभाग्य का दिन कुछ कम सोचने वालों की
कृपा से उग न सका.
`अब देश के करोड़ों बालकों को अपने नेताओं को शुभाशीर्वाद देना चाहिये.
और सब विषयों को हमें अंग्रेजी में ही घोटना चाहिये चाहे फिर व याद हों,
चाहे नहीं, चाहे एक बरस के काम में पांच बरस की मिट्टी पलीद हो.
`भारत के सपूत कौंसिलरों ने, देश के बालकों का गला घोंटकर जो अपराध किया
है, उसका क्या प्रायश्चित होना चाहिये, यह कहना कठिन है. पर, देश के
विधाताओं को इसे एक उपयोगी प्रस्ताव समझना चाहिये. कहते हैं--प्रान्तीय
सरकारें इस विषय पर कुछ सोचेगी. अनन्त आँखें उस ओर लगी हैं. देखें, क्या
होता है. यदि वहाँ भी देश कुसुम-कोमल बालकों पर यों ही वज्रपात हुआ तो
`हरि इच्छा'.
`सरस्वती' कहती है--`धनवान चाहें तो थोड़े से प्रयासों से किंचित् धनराशि
खर्च कर एक हाईस्कूल खोलकर सारी शिक्षा अपनी ही भाषा में देने का प्रबन्ध
कर सकते हैं. उनके ही स्कूल आज इस तरह की समस्याओं का उत्तर हो सकते
हैं.' पर उसे इस बात का विश्वास नहीं. धनवानों का समूह भारत में
विचारवान् नहीं. इसीलिये उसने अन्त में धनवानों से निराश होकर कह दिया है
कि --`न नौ मन तेल होगा, न राधा नाचेगी.' देखते हैं कि देश में कब तक
जीवित धनवानों का अभाव बना रहेगा. क्या निराशा आशा में परिणत हो सकेगी?
पर, आशा में परिणत होने पर भी जब हाथी के पाँव, चार की जगह दो ही कहे
जायेंगे, तब विरोधियों का सामना करने के लिये क्या किया जायेगा? क्या
लाखों-करोड़ों के देश में ऐसी घटनायें नहीं घटीं.
`इस प्रस्ताव का विरोध करने वालों ने देश की भाषाओं की ही दुर्दशा नहीं
की है, प्रत्युत देश के कई करोड़ बालकों के जीवन पर बज्र गिराकर, देश की
दुर्दशा की है, उसकी अवमानना की है. यह बात देश के प्रत्येक व्यक्ति को
अपने ह्रदय पर लिख लेना चाहिये. `माडर्न रिव्यू' दलीलें इस विषय पर ध्यान
देने लायक हैं, पर यदि कोई भला आदमी कृपा करके उन्हें देखना पसन्द करे.'
बलिदान का गौरव और दर्प जगाने वाली ऐसी न जाने कितनी सम्पादकीय
टिप्पणियों ने तत्कालीन राजनीति का पथ प्रशस्त किया. जागरण के उस युग में
देश को कितनी आत्म-दीप्ति और आत्मा का भीतरी ठहराव उन्होंने प्रदान किया
होगा, इसका भी समुचित आकलन आज तक नहीं हो पाया. फिर भी, देश के
किशोर-किशोरियों ने उस आवाहन को पढ़कर भाषा के स्वाधीनता संग्राम में
सर्वस्व-समर्पण की दीक्षा पाई, इसमें दो मत नहीं हो सकते. माखनलाल जी ने
हिन्दी साहित्य को देशपूजावादी प्रतीक देकर व्यंजना का एक नया मार्ग खोल
दिया. आराध्य के प्राणों पर लहराने वाली जीवन की नर्मदा ने राष्ट्र
अर्चना की व्यापक व्यंजना के बोलों को जितनी प्रखरता से शब्द दिये, वे
परिवेश की यर्थाथता का चित्र आँकते हुए, भाषा की पराधीनता की विरूपता को
भी सामने लाने में सक्षम हुए.
अनुभूति की वास्तविका का जैसा सजग और अग्निस्नात आकलन उन्होंने अपनी
पत्रकारिता में किया, वह आत्मोत्सर्ग, विद्रोह और इंकलाब के प्रति उनकी
आस्था का द्योतक तो है ही, आत्मेद्दीप्त कला की उच्चतर सौन्दर्य भूमि भी
उसे कहा जा सकता है, जहाँ कवि-पत्रकार माखनलाल चतुर्वेदी के धधकते हुए
मार्ग-संकेत आने वाली पीढ़ी, लेखक-पीढ़ी की भाग्यलिपि भी बनते हैं. काव्य
के प्रति ईमानदारी और राष्ट्रीय संघर्षों के प्रति सच्ची जगरूकता को ही
लेखक का धर्म माने वाले माखनलाल जी ने `खुलकर लिखो', शीर्षक से अपनी एक
सम्पादकीय टिप्पणी के अन्तर्गत मई १९१५ की `प्रभा' में लिखा था.
`हम उन लेखकों को, जो हिन्दी मासिक साहित्य की तीखी आलोचना होने के पक्ष
में हों, और जिनका ह्रदय किसी दुमदार सितारे या साहित्याचार्य से डर जाने
वाला न हो, यह सूचना दिया चाहते हैं कि अपने समाज के मानसिक पेट में यदि
वे कूड़ा-करकट नहीं भरना चाहते हो, तो निर्भय होकर वे इन समाज-शत्रुओं की
तीखी आलोचना करें, रंच मात्र भी न डरें. इस घोर अराजकता में वे सिर्फ इस
बात का ही ध्यान रखें कि कहीं वह आलोचना ही कूड़ा-करकट का रूप धारण न करे
ले, जैसी बहुधा आजकल हो जाया करती है. लोकमत का काम है कि वह प्रतिवाद के
डण्डों से उचित मार्ग में अपने नेता, सुधाकर और सम्पादकों के सिर झुकवा
ले. जो स्वतंत्रता और स्वत्वरक्षा की ऐसी घटनाओं को नहीं सोचना चाहते, या
उन पर कुछ कार्य नहीं किया चाहते, उन्हें हमारे विचार से, राजनैतिक
स्वाधीनता का सपना देखना भी पाप है. हमारा अनुरोध है कि तुम अन्यायों,
अत्याचारों और भूलों के सम्बन्ध में जो कुछ लिखना हो, वह दबकर नहीं,
खुलकर लिखो. तुम्हारे पत्रों के सम्पादकों का विद्वता का ज्वर तभी शायद
उत-~रेगा. क्या वे अपनी मूर्खता की औषधि, उसी दिन प्रारम्भ करें?'
बीसवीं शताब्दी के दूसरे दशक की पत्रकारिता में और सब कुछ था किन्तु वह
मर्मवेदना और अन्तरज्वाला नहीं थी जो ऊँची और आघातकारिणी पत्रकारिता की
पहली शर्त है. उसमें विदग्थ ह्दय की प्रेरणा नहीं वरन् उपदेशवृत्ति और
इतिवृत्तात्मकता अधिक थी. इसलिये नवयुग के प्रखर प्रकाश में जागरण की
करवट लेती हुई तरुणाई पत्रकारिता में समर्पण की लौ और कर्म की गतिमयी
व्यकुलता माँगती थी. देश को त्याग, तप, आहुति और शीशदान का जयघोष सुनाने
वाले आत्म संताप से उद्दीप बोलों की आवश्यकता थी. उगते राष्ट्र को जिस
रसमयी शक्ति और ओज की आकांक्षा थी, वह माखनलाल चतुर्वेदी ने उसे प्रदान
किया. १९१३ में उन्होंने `प्रभा' नामक जिस मासिक पत्रिका का प्रकाशन
आरम्भ किया, वह हिन्दी के मासिक पत्र-पत्रिकाओं के इतिहास में युग बनकर
अपना प्रभाव बरसों बनाये रही. १९१८ में प्रभा का प्रकाशन कानपुर से आरम्भ
हुआ और माखनलाल चतुर्वेदी अमर हुतात्मा गणेशशंकर विद्यार्थी के सम्पर्क
में आये. उसी वर्ष उनकी प्रथम साहित्यिक कृति `कृष्णार्जुन युद्ध'
प्रकाशित हुई.
