<ःइन्डि ळिटेरटुरे><छ्हिल्ड्रेन्'स् ळिटेरटुरे><आब्डुल् ंअलिक् ख्हन्><भ्हिम झोड्ह><१९९०><ण्.भ्.ठ्.><णेत् ढेल्हि><८ - २४><२०००><ख्हन्, आ.ं. - भ्हिम झोड्ह - छ्ळ् - औ>

करते-करते वह होशियार हो गयी थी. हर काम अच्छी तरह से करती थी.
सरदी के दिन आते. लोग ऊन लाकर कंचन की माँ को देते. वह उनके नाप के
स्वेटर बना देती. बदले में अच्छे पैसे मिलते थे.
इसके अलावा भी कई काम आते थे उसे. अचार, पापड़, बड़ी, मुंगोड़ी बनाना,
लाख के चूड़ों में नग लगाना, रजाइयों में डोरे डालना. वह कभी फालतू नहीं
बैठती थी. बैठती भी तो लोग बैठने नहीं देते. कोई न कोई काम ले आते थे
उसके पास.
जैसी माँ वैसी बेटी. कंचन ने भी सीखे थे ये काम. इन कामों को वह माँ से
भी अच्छी तरह कर लेती थी. उसके गाँव में आठवीं तक पढ़ाई होती थी. उसने भी
कर ली थी आठवीं पास.
भीमा को पता नहीं उसकी शादी कब हुई थी. माँ कहती थी--"जब छोटा था तभी
तेरी शादी हो गयी थी."
भीमा सोचता--"शादी अब होती तो कितना मजा आता."
शादी होने के बाद वह दो चार बार ही ससुराल गया था. कभी वहाँ से कोई आता,
वहाँ की बात करता तो उसे अच्छा लगता. ससुराल की बातें वह चोरी-छिपे सुना
करता था.
थोड़ी सी जमीन थी भीमा के पास. पहले वही खेती करता था उस पर.
कुछ दिन पहले उसका एक बैल बीमार हो गया. धूला दादा ने कई दिनों तक उसे
दवा पिलायी. पर कोई असर नहीं हुआ. हर तरह का इलाज करवाया. लेकिन बैल
सूखता ही चला गया. बैल ने चारा छोड़ा तो घरवालों का खाना-पीना छूट गया.
एक दिन भीमा सोकर उठा तो बैल मरा पड़ा था. बैल को मरा देख भीमा की माँ
रोने लगी. बरसों तक कमा कर खिलाया था उसने. उस दिन उनके घर में चूल्हा
नहीं जला.
हरखू भीमा का दोस्त था. उसने भीमा से कहा--"हजार रूपये का बैल था. मर गया
तो कितना नुकसान हुआ. शहर से डाक्टर साहब को लाना चाहिए था."
भीमा कुछ नहीं बोल सका. उसका गला रूंध रहा था.
एक बैल मर गया. दूसरा बैल मरियल-सा था. उसके पास इतने पैसे नहीं थे कि और
बैल खरीद सके. उसने उसे भी बेच दिया. बैल हो तो खेती हो. बिना बैलों के
कैसी खेती.
भीमा की जमीन बड़ी उपजाऊ थी. वह हीरा के पास गया. बोला--"हीरा भैया, जमीन
बांटे से रख लो. आधा खरचा तुम देना आधा मैं दूंगा. फसल दोनों आधी-आधी कर
लेंगे."
हीरा बोला--"इस समय तू संकट में है. तेरी मदद करनी ही पड़ेगी. तू कहता है
तो रख लेता हूं."
हीरा मन में बहुत खुश था. भीमा की जमीन सोना थी. वह भी यही चाहता था.
भगवान ने उसकी सुन ली.
भीमा भोला था और हीरा चालाक. फसल पकी तो उसका मन बदल गया.
उसने आधी फसल चुपचाप गायब कर दी. आधी में से आधी भीमा को दी. उसे पता ही
नहीं चला.
भीमा की माँ इस बात को समझ गयी. बोली--"हीरा चालबाज है. उसने पूरी फसल
नहीं बतायी."
भीमा बोला--"ऐसी बात नहीं है. वह मेरा मित्र है. मुझसे क्या दगा करेगा."
"ऐसे मित्र किस काम के जो मरों को मारें. तू आगे से उसे खेत बटाई पर मत
देना."
"ठीक है माँ, तू ऐसा सोचती है तो नहीं दूंगा."
खेत की उपज से खरच पूरा नहीं पड़ता था. वह कभी किसी के खेत पर हल चलाने
जाता. कभी बाड़ लगाने का काम करता.
गन्ने की रोपाई का काम हो या फसल की कटाई का, भीमा को लोग सबसे पहले
बुलाते. वह काम भी खूब करता और बातें भी. उसकी हँसने हँसाने की आदत सबको
अच्छी लगती थी.
कभी जब फसल का काम नहीं होता तो भीमा नदी पर पत्थर तोड़ने जाता.
कुँए की खुदाई का काम भी करता था वह. और भी कई मजदूर काम करते थे उसके
साथ. भीमा के साथ दो जने कुँए के अंदर उतरते. गेंती से दिन भर खुदाई का
काम चलता. मिट्टी के ढेले और पत्थर टोकरी में भर दिये जाते. फिर भीमा
अंदर से हाँक लगाता--"चलो रे, चलो खींचो."
ऊपर वाले रस्सी से बँधी टोकरी खींचते. दिन भर कुँए के भीतर हँसी के ठहाके
गूंजा करते.
उसकी माँ भी काम पर जाती. बूढ़ी माँ काम पर जाये. भीमा का मन दुखी होता.
उसने कई बार मना भी किया पर वह टाल जाती. माँ चाहती थी कि बेटे को सहारा
लगाये. इस काम में बसंती भी पीछे नहीं थी. वह भी माँ के साथ काम पर जाती.
खाने खेलने की उम्र थी उसकी. दिन भर खेत में ढेलों से जूझती रहती. धूप
में उसका मुँह लाल हो जाता. शाम को थकी-हारी घर लौटती. पानी भर कर लाती.
घर की सफाई करती. खाना बनाती-खिलाती. फिर जूठे बरतन साफ करती. बरतन साफ
करते-करते तो वह ऊंघने लगती थी.
सवेरे का खाना माँ बनाती थी. उसे रात में कम दिखता था. बसंती ऊपर के काम
में माँ की मदद करती. काम से निपट कर वे फिर मजदूरी के लिए निकल जाती.
रोज ऐसा ही होता था.
तीनों जी-जान से मेहनत करते थे. पर मजदूरी बहुत कम मिलती थी. कई बार वे
फसल बोते समय मजदूरी पर जाते. खून-पसीना एक करते. पर पैसे मिलते फसल कटने
के बाद. तब तक उनको संतोष करना पड़ता. तीनों रूखा-सूखा खाते. मोटे कपड़े
पहनते. इससे उन्हें कोई शिकायत भी नहीं थी.
एक बार बरसात बहुत कम हुई. आषाढ़ में पानी बरसा. फिर ऐसा गया कि आया ही
नहीं. सब सूनी-सूनी आंखों से सूना आकाश देखते रहते. धूप की तेजी से खेतों
के अंकुर झुलस गये. नदी, ताल सब सूख गये. चारे की कमी हो गयी. जानवर मरने
लगे. अनाज की कोठियां खाली हो गयीं. गाँव में मजदूरी मिलनी बंद हो गयी.
बिना पानी के गाँव मरघट बन जाता है.
लोग एक दूसरे से कहते--"अब क्या होगा?" सबके मन में एक डर समाया हुआ था.
चोपाल पर चरचा होती. चारों तरफ उदासी ही उदासी. लोग भूखों मरने लगे. काम
करने लायक लोग शहर भागे. गाँव उजड़ने लगे.
भीमा सोच में पड गया. उसे भी जाना होगा. पर माँ और बहन को कहाँ छोड़े?
शहर ले जाये तो कहाँ रखेगा? उसका खुद का कोई ठिकाना नहीं. उसका मन भर
आया.
कमला काकी उधर से निकली--"क्या बात है भीमा? उदास क्यों है?"
"शहर जाये बिना तो काम नहीं चलेगा बेटा."
"पर माँ और बसंती को कहाँ छोडूं?"
"मैं जो हूँ. तेरे पास ही घर है मेरा. तू चिंता मत कर."
कमला काकी से बात करके भीमा का मन हलका हुआ. पर माँ से कैसे कहे?
उसका मन टूट नहीं जायेगा? बसंती रो-रोकर जान दे देगी. कौन है इनका यहाँ?
हिम्मत करके वह माँ के पास गया. बोला--"माँ! मैं शहर जा रहा हूँ."
कहते-कहते उसका गला भर आया.
माँ ने उसे छाती से लगा लिया--"यहीं रह बेटा, जो मिलेगा बाँट-बूंॅटकर खा
लेंगे."
पर वह जानती थी कि यहाँ रहने से कुछ नहीं होगा. भीमा को शहर भेजना ही
पड़ेगा.
बसंती आँगन में झाडू लगा रही थी. उसने सुना तो वह दौड़कर आ गयी.
बोली--"हमें भी साथ ले चलो भैया. यहाँ हमारा कौन है?"
भीमा बोला--"कमला काकी है, ऊदा दादा हैं. सभी तो रहेंगे तुम्हारे पास.
दुख मत कर पगली. मैं कोई हमेशा के लिए थोड़े ही जा रहा हूँ?" भीमा ने उसे
समझाया.
दूसरे दिन जल्दी उठकर बसंती ने मक्की की रोटी बनायी. नमक मिर्च की चटनी
पीसी. भीमा ने थोड़ी खायी, थोड़ी बाँध ली. ओढ़ने को एक मैंली सी चादर ली.
पहनने को फटी धोती-कुरता झोले में डाले. आटे का डिब्बा और कुछ बरतन लिए.
उसका मन भारी हो रहा था.
जाते समय बोला--"अच्छा माँ जाता हूँ. अपना और बसंती का ख्याल रखना. मेरी
चिंता मत करना. शहर से मैं खरचा भेजता रहूँगा."
माँ कुछ नहीं बोली. आशीष के लिए उसका हाथ उठ गया.
बसंती चुपचाप खड़ी थी. जाते हुए भाई को वह देखती रही. उसके मन का दुख वही
जानती थी. भीमा दूर जा चुका था.
बसंती चिल्लाकर बोली--"जल्दी आना भैया."
भीमा ने एक बार फिर मुड़कर देखा. उसने वहीं से हाथ हिला दिया.
भीमा शहर पहुँचा. चारों तरफ भीड़ ही भीड़. धुआँ ही धुआँ. किसी को किसी की
चिंता नहीं. कोई किसी की सुनने वाला नहीं.
दस बजे बस शहर पहुँच गयी थी. उसी दिन से उसने काम की तलाश शुरू कर दी.
जहाँ तहाँ जाकर वह काम के लिए पूछता. हर जगह से उसे एक ही जवाब
मिलता--कोई काम नहीं है.
भीमा दिन भर काम के लिए भटकता फिरा. उसे कहीं काम नहीं मिला. उसने सोचा
था, शहर में जाते ही काम मिल जायेगा. पर यहाँ तो उलटा ही हुआ. शाम हो गयी
थी. चारों तरफ उजाला जगमगाने लगा था.
काम मिले या नहीं मिले भूख तो लगती ही है. भीमा ने एक पेड़ के नीचे बैठकर
रोटी की पोटली खोली. मक्का की रोटी ठंडी होकर सूख गयी थी. पास ही नल लगा
था. पानी के सहारे रोटी निगल कर वह वहीं लेट गया.
शहर उसे अच्छा नहीं लगा. शहर वालों का बरताव भी उसे नहीं भाया. उसे गाँव
की याद सताने लगी. इस हालत में न जाने कब उसे नींद आ गयी.
दूसरे दिन सवेरे ही वह काम की तलाश में चल पड़ा. एक जगह बहुत बड़ा मकान
बन रहा था. कई मजदूर वहाँ काम कर रहे थे. भीमा ने वहाँ काम के लिए पूछा.
ठेकेदार ने उसके डीलडौल को देखा, फिर बोला--कहाँ से आया है?
जी! हरिपुरा मोजा से आया हूँ.
दस रूपये रोज में काम करेगा?
कर लूंगा साहब. भीमा लाचारी से बोला.
उसने कारीगर गेंदीलाल को बुलाया--"इसे काम बताओ.
गेंदीलाल ने भीमा को रेती में चूना मिलाने का काम दिया.
चूने में पानी पड़ते ही झाल सी उठती. गरमी का भभका आस-पास फैल जाता. भीमा
ने दिन भर चूना मिलाया. मिला हुआ चूना तगारियों में भरा. कमर दोहरी हो
गयी. हाथ-पैर फट गये. सारा बदन अकड़ गया.
बड़ी देर में शाम पड़ी. मजदूरों की छुट्टी हुई. हाथ-मुँह धोकर भीमा ने
ठेकेदार से पैसे मांगे.
ठेकेदार ने भीमा को झिड़क दिया--"नयी नयी मजदूरी की है क्या? एक हफ्ते
में पैसे मिलेंगे. भरोसा नहीं हो तो कल काम पर मत आना."
ठेकेदार जानता था. इतना सस्ता मजदूर कहाँ मिलेगा. पैसे चुका दिये तो हो
सकता है कल काम पर नहीं आये.
भीमा चुपचाप चल दिया. उसे मालूम था कि यहाँ से काम छोड़ दिया तो फिर कहीं
नहीं मिलेगा.
वह सामान उठाकर सड़क पर चला जा रहा था. उसके सामने सवाल था कि वह कहाँ
ठहरे.
सड़क के किनारे एक टूटा ट्रक पड़ा था. उसके अगले दो पहिये थे. पिछले
पहियों की जगह पत्थर जमे थे. वह उन पर टिका था. भीमा ने वहीं अपना सामान
रखा. खाना पकाया और सो गया.
सामान की चोरी का उसे डर नहीं था. वह जानता था कि ऐसे सामान को कौन हाथ
लगायगा? शहर के लोग तो ऐसा सामान यों ही फेंक देते हैं.
भीमा दिन भर काम करता. शाम को ट्रक के सहारे आकर सो जाता.
जब तब उसे माँ और बसंती की याद आ जाती थी. माँ और बसंती की चिन्ता उसे
सताने लगी. वह पढ़ना-लिखना नहीं जानता था. जानता तो चिट्ठी लिख गाँव भेज
देता. घर में भी कोई पढ़ा-लिखा नहीं था. वहाँ से भी पत्र कौन डाले. उसे
अपने अनपढ़ होने का बड़ा दुख हुआ.
मकान का काम एक महीने तक चला. फिर बंद हो गया. ठेकेदार ने बड़ी ना-नुकर
के बाद पैसे दिये. वह भी कई बार करके. कुछ पैसे तो वह हजम ही कर गया.
भीमा को यह काम पसंद नहीं आया.
मुरली उसके गाँव जा रहा था. वह उसका बचपन का साथी था. उसके साथ भीमा ने
माँ के लिए कुछ रूपए भेजे. कुछ रूपए उसने अपने लिए रखे.
भीमा ने अब किराए का ठेला चलाना शुरू कर दिया. इधर से उधर सामान ढोकर ले
जाता. हाथों-हाथ नकद पैसे मिल जाते. शहर की सड़को पर दिन भर उसका ठेला
चलता रहता. शाम को ठेला-मालिक को पाँच रूपये किराया देता. बचे हुए सारे
रूपये भीमा के होते.
कभी काम चलता तो अच्छे पैसे आ जाते. कभी मौसम खराब होता या कोई और कारण
होता तो कमाई नहीं हो पाती. तब शाम को ठेले का किराया उसे अपने पास से
देना पड़ता. कभी बोझा ले जाते ठेले में खराबी आ जाती. तब उसे अपने गाँठ
के पैसे लगाने पड़ते. ठेले को ठीक करवाना पड़ता.
शुरू-शुरू में जब उसने चीनी की बोरी उठायी तो घबरा गया. इतना बोझा उसने
कभी नहीं उठाया था. उसे लगा, धरती को पीठ पर लाद लिया है. धीरे-धीरे उसे
बोझा ढोने की आदत हो गयी.
उसका मजबूत शरीर देखकर लोग उसी के पास आते थे. उसे खूब काम मिलता. पैसा
भी खूब मिलता उसे. ठेले का किराया चुकाने के बाद भी उसके पास पैसा बच
जाता.
गाँव से आये उसे चार महीने हो गये थे. समय-समय पर उसे गाँव की खबर मिलती
रहती. बीच-बीच में वह पैसे भी भेजता रहता.
दीवाली पर वह गाँव जाना चाहता था. उसने बसंती के लिए नये कपड़े और
चप्पलें खरीदीं. माँ के लिए भी कपड़े लिए. कुछ और सामान भी लिया. दीवाली
से दो दिन पहले वह गाँव पहुँचा.
उसे देखते ही बसंती का मन खिल उठा. वह दौड़ी-दौड़ी माँ के पास गयी--"माँ.
देख भैया आया है. बहुत-सा सामान भी लाया है अपने साथ."
भीमा दौड़ता हुआ माँ से लिपट गया. माँ बोली, "बैठ बेटा. कैसा है? बहुत
दिनों में आया रे! माँ की याद नहीं आयी तुझे?" माँ ने उलाहना दिया.
"खूब याद आयी तेरी, पर क्या करता. उधर काम चल गया था. कुछ पैसा भी कमाना
था." भीमा ने कहा.
"मेरे लिए क्या लाया है भैया?" बसंती बोली.
भीमा ने पहले उसे अंगूठा दिखाया. फिर झोले में से निकालकर कपड़े बसंती को
दिए. चप्पलें देखकर तो वह और भी खुश हो गयी.
"तेरे लिए भी कपड़े लाया हूं माँ." भीमा ने कहा.
