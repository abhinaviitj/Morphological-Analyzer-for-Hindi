<ठ्रन्स्लटेड् ंअटेरिअल्><ळिटेरटुरे><घोस्तमि, औम्><ंअगर्मच्ह्च्ह्><१९९१><शहिट्य आकडेनि-शोनेकि छ्हिडिय><णेत् ढेल्हि><४६-५१><२१००><घोस्तमि, औन्-ंअगर्मच्ह्च्ह्-ळ्ट्-औ> 

"लाला जी, दिलबट्ट तो मेरी जमानत देने गया था.  .  .  आपको गलत-सा सन्देह
है. और करमे से तो मुँह लगे की पहचान भर है.""ओह! मैंने समझा गहरी दोस्ती
है." मन-ही मन एकाएक उन्होंने निश्चय किया कि दिल को इस जमानत का मजा जरूर
चखाना है. देखेंगे अब आराम से कैसे बैठता है!अब वे काम की बात की ओर उन्मुख
हुए-"माल रोड पर एक बडी मौके की दुकान है हमारी. लाख रुपये की पगड़ी हँसकर
मिल जाएगी. फोटोग्राफी की दुकान वहाँ आस-पास कहीं नहीं."चन्दर ने मन-ही-मन
गुना कि झूठा कम्युनिस्ट बनना उसके लिए हमेशा लाभदायक रहा है. पहले ई.
टी.  ओ.  नियुक्त हुआ, फिर मजदूर लोगों में लीडरी चमकायी. अब उसी की बदौलत
शहर के व्यस्त व्यापार केन्द्र माल रोड पर भाग्य की खिड़की पर दस्तक होती
दीख रही है. यही सोचकर वह बोला-"शाह जी, आप पारस हैं. जिसे छुएँगे सोना
बन जाएगा. मुझे उन कंगालों से क्या लेना-देना? अब आप इस करमे से सावधान
रहें. सुबह इसने शहर के तमाम छापेखानों में काम-काज ठप करवा देना है. इस
वक्त हर मजदूर के घर में भागम-दौड़ कर रहा है. मुझे आप जैसा हुकम करेंगे,
मैं हाजिर रहूँगा.""फिलहाल एक ही काम करना है तुझे. अभी जाकर उसे जतला देना
है कि उससे तेरा कोई सरोकार नहीं, ताकि अपने-आपको वह बेहद अकेला महसूस
करे."मन में सोचा उसे तुझ पर ही नहीं, किसी भी हमदर्द पर कतई विश्वास न
रहे. उसकी लीडरी का बुखार दो दिन में काफूर हो जाएगा. चन्दर ने जैसे उनके
मन की बात बढ़ ली थी. बोला-"आप निश्चिन्त रहें इसका सबसे बड़ा आश्रय कामरेड
तुलाराम अपना लँगोटिया यार है. वैसे तो वह चाणक्य-बुद्धि रखता है, मगर कबाब
और शराब के आगे बेबस हो जाता है.""अरे यह बतायी न काम की बात! ये ले, दो सौ
रख ले. कबाब क्या.  .  .  तू उसे मुर्गे खिला, शराब में नहला. और रुपयों
की जरूरत हो तो बेझिझक ले जाना. हड़ताल का मामला ठण्डा होने तक उसे धुत्त
रख. बन्दा किसी भाई-बन्द को न पहचाने.  .  .  ."चन्दर ने सौ-सौ के दो नोट
लेकर जेब के हवाले किये और सोच में डूब गया कि ठेका शराब लेकर वह कितने
रुपये बचा सकता है." रही मजदूरों की बात, उन्हें मैं सम्भाल लूँगा. नहीं
मानेंगे तो हमने उनकी कौन- सी तनखाह बाँध रखा है. जितना हाथ से कमाएँ
ले जाएँ.  .  .  वरना हम अमृतसर से ज्यादा मजदूरी देकर नये प्रेस-कर्मी
ले आयेंगे. इन्हें भूखों मरकर शहर के दूसरे प्रेसों में सिरखपाना होगा.
नये मालिक कम उजरत देंगे. फिर जब कोई नयी भरती को बहकाने आयेगा तब तक और
जरूरतमंद कर्मी आ जाएँगे. और हम पहलेवालों को संगठित होने से पहले निकाल
बाहर करेंगे..  .  .  मजदूरों की कोई कमी है? उल्टे जितनी अधिक हड़तालें
ये करेंगे, उतना अधिक लाभ प्रेस मालिकों को होगा. इनकी उजरत कम होगी.  .  .
इतनी बात तो अब मजदूर भी जान चुके हैं.""शाह जी, मुझे मजदूरों से क्या
लेना-देना. आप इस गली से मुझे बाहर निकाल दें, माल रोड पर मेरे बच्चे दुआ
देंगे. मेरा परिवार आपका अहसानमन्द रहेगा." चन्दर सोयी हुई किस्मत जगाने
के लिए एकदम उतावला हो उठा."हो जाएगा. दुकान के बदले दुकान दे देंगे." जाने
की तैयारी करते हुए शाह जी ने उसे समझाया कि पुलिसवाला केस मिल-मिलाकर ठीक
करवा देंगे. तब उन्होंने मोमबत्ती बुझा दी और चन्दर को भेज दिया.चन्दर खुश
था. पानी के पारावार में मगरमच्छ से बैर साधने में कैसी अक्ल-मन्दी?इधर शाह
जी अलग खुश कि माल रोड वाली दुकान से फोटोग्राफर की दुकान आठ गुना बड़ी है.
वर्षो से उनके मन में  फसेट मशीन लगाने की साध है. लेकिन जगह की तंगी एक
अड़चन बनकर खड़ी थी.दुकान के किवाड़ों पर भारी ताले लटकाकर, चाबियों का
गुच्छा बजाते हुए शाह जी घर की ओर चल पड़े. दिलरुबा होटल की भट्टी के बाहर
राख का बड़ा ढेर लगा हुआ था. कुछ सोचकर वे मुस्कराये.घर पहुँचकर उन्होंने
द्वारिका को रुपये थमाकर एक काम समझाया और ताकीद की कि सब कुछ ठीक से हो
जाना चाहिए.वह बँगले के लॉन में एक ओर बनी झोंपड़ी की ओर चल पड़े. देखा,
गीगू बेहोश पड़ा है. लालटेन की रोशनी में ऐसे दिखा जैसे बोरी में बन्द शव
पड़ा हो. पैर की ठोकर से उसे जगाया. "उठ हरामजादे, तेरी बातों ने मुझे शहर
में फिरकापरस्त मशहूर कर देना है. कान खोलकर सुन ले, दोबारा तेरी जीभ खुली
तो काटकर कुत्तों के आगे डाल दूँगा."बुखार में उठ नहीं पा रहा था गीगू. देह
पर उभरे नीलों से चिनगारियाँ-सी फूट रही थीं. पूरी ताकत समेटकर उसने हाथ
जोड़ दिये."हुँह!" शाह जी ने नफरत से थूक दिया. वे बाहर निकल रहे थे कि
उसने पायताने सेंक देने वाली गर्म पानी की बोतल पड़ी देखी. इसे उठाकर वे
बँगले में चले आये.लौटकर सोनेवाले कमरे में पहुँचे तो देखा शाहनी जी अभी
जाग रही थीं. वही बात हुई जिसका डर था. सोच रहे थे, देर से अन्दर जाने तक
वह सो चुकी होगी लेकिन आहिस्ता-से कमरे में घुसने के बावजूद वह उठकर बैठ
गयीं."मैं पूछती हूँ यह कहाँ का तरीका है? सुबह मुँह अँधेरे निकले और आधी
रात को चोरों की तरह आ घुसे. किसी मरे-जिये की खबर नहीं तुझे."शाह जी चुप
थे. अगर कुछ बोले तो क्या मालूम सुबह की कपड़ेवाली बात याद करके स्यापा
करने लगे. उन्हें चुप देखकर शाहनी को और ज्यादा आग सुलगने लगी."अरे मरद,
मैं क्या बक रही हूँ? बतला तो यह अधेला-अधेला, कसीरी-कसीरी करके किसके
वास्ते जोड़े जा रहा है. नाते-रिश्तेदारों से बयोहार रखते हुए तुझे जैसे
सन्निपात होने लगता है."शाह जी को बात बदलने का मौका हाथ लग गया. बोले-"अरी
मुई, मैं तो पापी हूँ ही. पर तू क्यों नर्क का रास्ता बुहार रही है. अपने
स्वर्गवासी ससुर का नाम लेकर तूने कितनी बुरी बात की है.""ऊई माँ! मैंने कब
उनका नाम लिया.""अभी तो बोली तू- कसीरी-कसीरी. भलीमानस उनका नाम कसीरीदास
ही तो था."शाहनी ने दाँतों तले जीभ दबाकर थूह-थूह करके थूका. "पितरो,
मुझे माफ करना.गुस्से में न जाने मैं क्या अंट-संट बक बैठी.""पगली, पितरों
के नाम लेने से सीधे नर्क का द्वार खुल जाता है.""भाड़ में जाए नर्क. वो
तो मरने पर मिलेगा. यहाँ जीते-जी नर्क में पड़ी हुई हूँ." शाहनी के मन में
पाप-भावना भरकर उन्होंने महसूस किया कि खतरा टल गया है. उन्होंने लब्बा
श्वास अन्दर खींचकर छोड़ दिया. तनाव के गायब होते ही मन में सुख की ठण्डक
व्याप्त हो गयी.छाती पर भारी-भरकम हथौड़ा-सा गिरा.सुबह नींद खुलने पर बरामदे
पर आये तो देखा निक्कू चारपाई से बँधा हुआ है. पहले तो वे चौंके फिर धीरज
धरकर बोले-"अबे निक्कू! यह क्या पाखण्ड रचाया हुआ है तुने?"निक्कू कुछ
न बोला तो देखा उसके मुँह में कपड़ों की कतरनों का गोला-सा ठूँसा हुआ है.
घबराहट में सीने के अन्दर जैसे छोटे-छोटे विस्फोट होने लगे. उसके मुँह से
कपड़े का गोला निकलने की देरी थी कि निक्कू दहाड़ मारकर रो पड़ा. उन्होंने
जल्दी-जल्दी उसकी रस्सियाँ खोल दी थीं. जभी बरामदे का शोर सुनकर शाहनी चली
आयी-"अरे निक्कुआ! क्या बात है?""शाहनी जी, मेरा गला सूख गया है. पूरी रात
मैं रोता रहा? पहले कभी-कभार आधी रात को आप बाग का चक्कर लगा जाया करती
थीं, आज आप भी बाहर न निकली "तू बात तो बता! क्या हुआ है?" उतावलेपन में
शाहनी ने उसकी बात काट दी."जी, मैं सारी रात प्यास से तड़पता रहा. पहले
मुझे पानी पी आने दीजिए.""अब तू खुला हुआ है. अब नहीं मरेगा तू. जल्दी
से बता, हुआ क्या तेरे साथ?" शाह जी ने अपने गुस्से को काबू करते हुए
कहा."जी, रात को चोर आये थे. उन्होंने बरजोरी मेरे मुँह में दब्बा ठूँस
दिया और गीगू को उठा ले गये.""हैं!" शाहनी के मुँह से अचानक हैरानी और
घबराहट से पगी हिचकी-सी निकल गयी."कौन ले गया गीगू को, शाहनी? भलीमानुस,
वो ठहरा घर का भेदी. मेरी लंका को फूँकने का सारा सामान है उसके पास.""मैं
क्या जानूं, कहाँ है? तेरी बातें तू जाने! मैं हाथ जोड़ती थी बेचारे गरीब
को मत पीटा कर. वह भलामानुस मार भी खाता रहा और यहाँ चाकरी भी करता रहा.
उस देवता से बुराई करने का पाप तेरी लंका पर कहर बनकर बरसेगा.""हाँ-हांॅ,
देवता तो वो है. मैं राक्षस हूँ. सच बोलते जुबान गिरती है कि अपना असली
खसम उसी को बना रखा था तूने.""कोढ़ पड़े तेरी जीभ को, बेईमान मरद. हमने
उसे अपने बच्चों की तरह रखा हुआ था."मैं सब जानता हूँ त्रिया-चरितर. राँड,
रात को बाग में क्या करने जाती थी तू?""कभी-कभी मेरा जी घबराता है. रात को
बाहर खुले आँगन में घूमती हूँ तो चैन आता है.""मुझे क्या नहीं पता कि कौन-सा
चैन आता है. रात को उसके पायताने मैंने पानीवाली गर्म बोतल देखी थी."शाहनी
अपने बाल नोंचने लगीं. "हाय माँ, इस वहमी ने मुझे कहीं का न छोड़ा. माता
वैष्णो इस बात का दण्ड जरूर देगी तुझे, पापी."शाह जी कमरे में गये. फोन का
नम्बर मिलाया. पुलिस अफसर से लम्बी-चौड़ी बातें कीं. फिर बाथरूम में घुस
गये.सुबह वे प्रेस पहुँचे तो देखा कि पुलिस दिल को हथकड़ियाँ लगाये थाने
की ओर ले जा रही है. राख के ढेर में देसी शराब की बोतलें बरामद हुई थी.ओमा
ने पूछा-"यदि किसी के सहन से कोई चीज बरामद हो तो पुलिस केस थोड़े ना बनता
है?""थाने पहुँचते-पहुंॅते इनकी बरामदगी होटल के अन्दर से साबित हो जानी है."
द्वारिका ने उत्तर दिया.शाह जी धीरे-से मुस्कराये और आश्चर्य व्यक्त करते
हुए पूछने लगे-"क्यों भइया! दिलबट्ट यह काम भी करता था क्या?""हाँ जी, और
क्या? तभी तो मिजाज सातवें आसमान पर था जनाब का." द्वारिका ने ऐसे कहा कि
आसपास के तमाम लोग सुन लें.शाह जी ने देखा मुंडू बेबसी से दाँत पीसते हुए
उन्हें देखे जा रहा है. लेकिन मुँह पर पट्टा बँधे कुत्ते की मानिन्द भौंकने
से लाचार. उसकी आँखों से गर्माइश फूट रही थी. जभी उनकी नजर चन्दर पर पड़ी.
वह दिलबट्ट के पीछे जाने की तैयारी कर रहा था." भइया, तुम किधर चले?" शाह जी
ने उसे बाँह से पकड़ लिया."शाह जी, मुझे न रोकें.  .  .  अब काम न आया तो
भला फिर कब इसका एहसान उतार पाऊँगा?""मूरख, तेरी जमानत तो वैसे भी लगेगी
नहीं. कल उसने जो तेरी जमानत दी थी.  .  .  अब उल्टे फँस जाओगे.  .  .
.""शाह जी, मुझे जाने दें. मैं चाहे फँस जाऊँ, लेकिन.  .  .  मगर इस गरीब
का साथ न दिया तो मुझे कीड़े पड़ेंगे.""दुनिया में बेशुमार गरीब हैं पगले.
तू अपनी सुध ले. आ चल तुझे माल-रोडवाली दुकान दिखा लाऊँ."चन्दर को जैसे किसी
ने बाढ़ से निकालकर किनारे पर रख दिया हो. भँवर से बचकर निकल आने पर लालसाएं
दोबारा जीवित हो जाती हैं. `हाँ, मुझे अपनी कंगाली का सारा कवच भेदना है. यह
मौका किसी कीमत पर गँवाया नहीं जा सकता.' सहसा पलायन के लिए उसे एक और बहाना
मिल गया. `दिलबट्ट के आज थाने में बन्द रहने में मरा अपना भला है. दोपहर को
घर से रोटी खाकर लौटते समय दिल के घर चला जाऊँगा और बे-रोक-टोक उषा के पास
बैठकर गण लड़ाऊँगा.' अचानक हृदय में इश्क का सूखा बिरवा हरा हो उठा.मालरोड
की ओर जाने के लिए वह तेजी-से दुकान बन्द करने लगा.इतने में द्वारिका शाह
जी के पास आया और उन्हें एक ओर ले जाकर बताने लगा कि हड़ताल के कोई आसार
नहीं हैं. करमा शाम के वक्त अपने पक्ष के तमाम मजदूरों से मिला था. पर रात
के दस बजे के बाद न जाने क्या हुआ कि तमाम स्कीम कैन्सिल. उसने अपने ही
करीबी दोस्तों को लाख गालियाँ दी थीं. सबको खुदगर्ज कह रहा था. उसे किसी
पर विश्वास नहीं रहा था.शाह जी धीरे-से मुस्करा दिये. फिर चन्दर को अपने
साथ लेकर आगे बढ़ गये मालरोड की ओर. मालरोड से लौटते हुए चन्दर की बाँछें
खिली हुई थीं. खुशी में उसकी भूख मिट गयी थी. घर की बजाए वह सीधे दिल के
घर की ओर चल पड़ा. अगर मालरोड की दुकान का सपना साकार हो जाए तो पत्नी के
साथ प्रेमिका भी निभ सकती है. सयानों ने इश्क को इबादत कहा है. इसमें कोई
कुछ बुराई नहीं. इसी उधेड़बुन में उसने दिल के घर का किवाड़खटखटाया था. उषा
ने द्वार खोला तो उसकी आँखों में सवाल था, खुशी या पहचान का भाव नहीं. उषा
ने उसे अन्दर आने को न कहा तो वह मुस्कराकर बोला-"मैं एक अच्छी खबर लाया
हूँ.""क्या भैया छूट गये?" अचानक उसके मुँह से निकला."नहीं वो .  .  ."
चन्दर हकलाने लगा."तो क्या वह अच्छी-सी खबर यह है कि ऐ कुँआरी लड़की! मैं
तेरे बिना नहीं रह सकता. मैं तुझे प्यार की ऐसी राह पर डालना चाहता हूँ
जो तेरे भविष्य को अन्धकार में ले डूबे.""यह तुम घटिया उपन्यास के डायलॉग
क्यों बोल रही हो?""कम-से-कम मैं तुम्हारे ऐसे मर्दों की तरह अपना हर दिन
फरेब से शुरू नहीं करती. कहकर उसने भड़ाम-से किवाड़ बन्द कर दिये.इश्क
का बिरवा दोबारा मुरझा गया. वह अपना-सा मुँह लेकर लौट पड़ा घर की ओर, जहाँ
उसकी बीबी खाने पर उसकी प्रतीक्षा में भूखी बैठी होगी. अपने प्रेम पर ऐसे
कुठाराघात की कल्पना चन्दर ने नहीं की थी. "मगर मैंने भी तो मित्रता का फर्ज
नहीं निभाया." वह आहिस्ता-से बुदबुदाया. जभी मन के एक कोने से जोरदार नकार
का स्वर उठा-"लाभ से बढ़कर कोई दूसरा दोस्त नहीं. अहसान फरामोशी आज के आदमी
की मजबूरी है."शाम ढलने लगी थी.पंजाब से ट्रकों का आखिरी काफिला शहर में
दाखिल हो चुका था. अब बेलदार ट्रकों को खाली कर रहे थे. ड्राइवर, कंडक्टरों
को ट्रकों में छोड़कर टेंट में शराब के पउए दबाये रोटी खाने जा चुके थे.इस
शहर के देशी घी के तड़के की दूर-दूर तक चर्चा है. दिलरुबा होटल में ग्राहकों
की रुनझुन है. पर अकेला मुंडू क्या करे- तड़के लगाये, तन्दूर पर बैठे,  र्डर
पहुँचाये, पानी दे या भांडे माँजे. आज सुबह पुलिस आने के बाद तन्दूरिया
भाग गया था. मुंडू परेशान था, मगर काम में जुटा हुआ था."काके, पण्डत कहाँ
है?" ड्राइवर तेजासिंह ने पूछा."हवालात में है सरदार जी."
