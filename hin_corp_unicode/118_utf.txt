<ळिटेरटुरे><श्होर्ट् श्टोर्य्><षॅइ ंअहविर्><इस्प्होट्><१९८७><ंअड्हुमटि (षज् शहिट्य आकडमि)><ऊडय्पुर्><५७ - ६१><२०१०><षॅइ ं,  श्श्>

पानी अभी भी झिरी झिरी बरस रहा था. इस बे मौसम की बरसात से हवा में ठंड
अचानक बढ़ गयी थी. शरीर से टकराती तो बदन का रोम-रोम किटा किटा जाता.
कार्तिक-मंगसर में मेह ! जेठ बैशाख में जब खेत सूख रहे होते हैं और
ग्वार-~मोठ-बाजरे की फसलें आसमान की ओर मुंह बाए प्यास से कुलबुला रही
होती हैं, तब पानी भरे ये बादल कहाँ छुप जाते हैं भला !
कल शाम से ही बादल गहराने लगे थे और `नक्की' (निश्चित) जान पड़ने लगा था
कि मेह बरस के ही रहेगा. फिर रात से जो मूसलाधार बरसना शुरू हुआ, तो सुबह
जाकर झिरमिर में बदला है.
किशन ने मुँह उठाकर आसमान की ओर ताका. मावस के स्याह अंधेरे में उसे कुछ
भी नजर नहीं आया. गर्मी का मौसम होता तो चेहरे पर पड़ती बूंदें शरीर में
सिहरन भर देती. चांद सितारे भी ठंडी हवा की कचोट से बचने के लिए पता नहीं
किस कोने में दुबक गए थे.
जाड़े के दिनों में अंधेरा वैसे भी जल्दी उतर आता है और हाट-बाजार में
आवाज ही-चहल पहल सिमटने लगती है. तिस पर आज तो मौसम भी नमी नकेल डले बैल
की मानिंद बिदका हुआ है. किशन ने सामने पसरी पड़ी, कीचड़ सनी कच्ची सड़क
पर दूर तक नजरें दौड़ादीं. एकाध साइकिल, रिक्शे, बैलगाड़ी और दो-चार
लढ्ढे (ऊँट गाड़ी), राहगीरों के अलावा सड़क सूनी पड़ी थी.
बाइस्कोप का खेल टूटने में पंद्रह मिनट बाकी हैं. किशन का रोज का नेम
(नियम) हो गया है, तीसरे खेल के सवारियों के साथ ही वह उस दिन का धंधा
बंद करता है.
कस्बे का एकमात्र बाइस्कोप उसी के गांव के चौधरी मामराज का है. बहुत पैसा
है इनके पास. उसने होश सम्भालने के बाद चौधरी को हमेशा छीनते-चूसते ही
देखा है पैसा तो जमेगा ही. गांव में सैकड़ों एकड़ खेत हैं, शानदार `हेली'
(हवेली) है. छ: महीने पहले ही यह बाइस्कोप शुरू किया है. मूढ़-गोबर की
दीवार चिन कर ऊपर तिरपाल डाल दिया है. पंद्रह-बीस कुर्सियाँ हैं जो चौधरी
के दोस्तों, बी.डी.ओ. दफ्तर, तहसील और जंगल महकमे के अफसरों के लिए
सुरक्षित रहती हैं. कुर्सियों के सामने टाट बिछी है जिस पर साधारण तबके
के जुली मजूरों गावों में आने वाले लोग-~ लुगाइयों को बिठाया जाता है.
पैसा फटाफट पैसे को टान रहा है जब से गांव तक बस चलने लगी है बाइस्कोप
में खूब मजमा जुटता है. कस्बे में दिहाड़ी मजदूरी के लिए सैकड़ों लोग
गांवों से आवाजाही करने लगे हैं.
किशन ने रिक्शे को बाइस्कोप के परली ओर खड़ा किया और रिमझिम से बचने के
लिए पास की चाय वाली गुमटी में खिसक आया.
`आ भाई किशन्या ले. बीड़ी पी ले.... किशन को देखते ही चेतराम चहका-`आज तो
मेह थमने का नाम ई न ले रा.' `सब जीण माता का परकोप है चेतू इब ज्ये भी
कोई चौमासे का बखत है के ? गांव में अपनी खेंजीड़े की सेंथीरो वाली कच्ची
कोठरियाँ का के हाल होया होगा ?'
`फिकर न कर भाई....फिकर न कर.....'
कहने को तो चेतराम दिलासा के बोल बोल गया था पर उसके चेहरे पर भी चिन्ता
की झाड़ियाँ उग आयी थीं. किशन बीड़ी सुलगा कर दोनों ओर ईटों पर टिके
लम्बे तख्ते पर बैठ गया था. उसकी नजरें बाइस्कोप के कंगूरे पर टंगे बिजली
के बल्व पर स्थिर थी. बल्व की मरियाली रोशनी के इर्द-गिर्द मेह की
फूहारें नाचती-थिरकती नन्हीं मछलियों का आभास दे रही थीं.
उसने जब से होश सम्भाला था, गांव में सामंतवाद के प्रतीक चौधरी मामराज के
यहाँ बापू को बंधुआ मजदूर के रूप में ही देखा जाता था. बापू की जुबानी ही
मालूम पड़ा था कि बेंगरी यह सौगात उन्हें उनके बापू से मिली थी. दो जून
की रोटी के लिए भी जी तोड़ संघर्ष करने को मजबूर गांव के उस जैसे किसान
अपने बच्चों को बिरासत में यही सब तो दे जाता है-पीढ़ी दर पीढ़ी चली आ
रही बेगारी का बोझ... कर्ज का क्रमश: कसता सिकंजा संघर्ष और कदम कदम की
जलालत. तब गांव के ढोर-ढांढों को ऊँची-नीची घाटियों में चराते उसे लगा
था, उसके भीतर गहरे में इन सब स्थितियों से विद्रोह करता कोई धुंआ अंकुरा
रहा है.
एक दिन बापू की तबीयत अचानक खराब हो गयी और चौधरी के हुक्म पर उन्होंने
बंधुआ मजदूरी का चोला अपने बदन से उतार कर उसे पहना दिया. चोला पहनते समय
उसके भीतर का धुंआ तेजी से गहराता था जिसका आभास बापू ने हिंस्र पशु सी
जलती उसकी आँखों में पा लिया था. बापू का चेहरा भय से सफेद हो उठा था और
फिर सर्द लहजे में बोले थे-`बेटा चौधरी ही हमारे लिए राजा है...उसकी बात
माननी ही होगी. नहीं तो....' आगे के शब्द चेहरे की सिलवटों में बिखर गए
थे.
दिन बीतते गए. बापू की मौत और सुगनी के बच्चा होने के बीच का अन्तराल
इतना कम था कि उसे नए सिरे से चौधरी के आगे कर्ज के लिए हाथ फैलाने पड़े
थे. फलत: न केवल बन्धुआ मजदूरी का शिकंजा और भी पुख्ता हो गया था. जापा
के बाद सुगनी को भी हेली के कामों में जुट जाना पड़ा था. इतनी कमर तोड़
मेहनत के बाद भी चौधरी के बहीखातों में मंडे आंकड़े बता रहे थे कि न तो
मूल ही कम हो रहा है, न ही सूद चुक रहा है.
किशन को बेगारी के काले दिनों का एक एक लम्हा याद है कि किस तरह चौधरी
उसको सम्बोधित हरेक वाक्य में उसके पूरे खानदान का तियां-पांचा करते हुए
गलियाया करता था, किस तरह हाड़ हाड़ दुखा देने वाली मेहनत के बाद, हेली
के लोगों के खा चुकने पर बचा खुचा उसके आगे फेंक दिया जाता था और कि..किस
तरह जरा जरा सी भूल पर भी चौधरी हाथ उठाते नहीं हिचकिचाता था.
एक बार शहर से चौधरी का कोई दोस्त आया था गांव की सैर को. एक सप्ताह रहा
था हेली में और हर रात उसके मोज मजे के लिए हरिजनवाड़े से नित नयी मांसल
बदन वाली छोरियाँ लायी गयी थीं. रात को ड्योढ़ी में खड़े उंघते उसे जब तब
बैठक से इन छोरियों की दबी घुटी चित्कारें सुनायी पड़ती थीं. सातवीं रात
को अचानक उसे ड्योढ़ी से खेत पर भेज दिया गया था. दूसरे दिन चढ़े जब
सुगनी हेली में काम के लिए आयी तो उसे उसका चेहरा सपाट और पथराया सा लगा.
लोगों की नजरें बचाकर वह उसे वाड़े के पिछवाड़े खींच लाया और सुगनी उसकी
छाती में मुंह गढ़ा कर फफक पड़ी थी- `रात तू कहाँ था रे गनेश्या के बापू
कल चौधरी के लठैत मुझे हेली उठा लाए थे और और...' कहती चोली में से पांच
का नोट निकाल कर उसके टुकड़े टुकड़े करती थूक दी थी. वह काफी देर तक
मूर्त्तिवत खड़ा रह गया. और उसे लगा था उसके अन्दर विद्रोह का धुंआ तेजी
से घुमेरे घाल रहा है.
करीब छ: माह बाद एक दिन सरकारी मुनादी से सारे गांव में उत्तेजना एवं
हर्ष की सतरंगी चुनडी तन गयी थी. डुगडुगी चिरता हुआ बी.डी.ओ. कार्यालय का
मुलाजिम गांव के एक सिरे से दूसरे सिरे तक मुनादी करता फिर रहा था-सुनो
सुनो कल शाम को तहसीलदार साब, जिलाधीश साब और बीस सूत्री महकमें के अफसर
गांव में आ रहे हैं. सभी बंधुआ मजदूर तथा वे लोग जिनके पास खेती करने को,
रहने को जमीन नहीं, चौधरी की हवेली के सामने वाले बालाजी मंदिर के चबुतरे
पर जमा हो जाएं....'
`मुनादी सुनकर उसका चेहरा धुले आइने में सूरज के बिम्ब सा खिल उठा. चोर
नजरों से चौधरी के मनोभावों का मुआयना करते हुए मन ही मन हँसा था--खूब
खून चूसा है इसने हम गरीबों का इब सरकार निकालेगी सारा तेल इनका.'
दूसरे दिन सरकारी अफसरों के इर्द-गिर्द जुटा मजमा लगातार तीन दिनों तक
चलता रहा. गाँव में उसके जैसे करीब सौ जन बँधुआ थे जिन्हें मुक्ति का
पैगाम सुनाया गया था. पीढ़ी दर पीढ़ी चले आ रहे कर्जों को भी समाप्त कर
दिया गया जिनके हौवे पर सेठ लोग बेगार का दावा किया करते थे. हदबंदी और
भूमिसुधार कानूनों के तहत इनकी ढेर सारी जमीन अतिरिक्त घोषित की गयी थी-
और इन अतिरिक्त जमीनों के पट्टे गांव के भूमिहीन हरिजनों--किसानों में
बांटे गए. खुद जिलाधीश साहब पूरे सरकारी लश्कर के साथ खेतों पर जा-जा
करके डरे-सहमें भूमिहीनों को कब्जा दिलाए थे. आजादी का एहसास करते उस
जैसे लोगों की आँखें डबडबा आयी थी.
उसे भी एक बीघा खेतिहर जमीन मिली थी. रात को कोठरी में आते ही सुगनी को
बाँहों में भरते हुए वह हुलस कर बोला था--अब हमारे भी दिन फिरेंगे. हम
दोनों खूब मेहनत करेंगे और अपनी कोठरी में भी मोठ-बाजरे का ढेर लगा
रहेगा. पहली फसल पर तेरे को चाँदी की बंगड़ी घड्या के दूंगा. सूनी सूनी
कलाई कैसी तो लग रही.' किशन की आँखें के आगे ऊँची-ऊंॅची फसलों की लहलहाती
बालियाँ नाच उठीं. सुगनी भी सिहर कर उसकी छाती में सिमट आयी थी और ढिबरी
की थरथराती रोशनी में एक दूसरे से गुथे पति पत्नी की दीवाल पर पड़ती
परछाई ऐसी लग रही थी जैसे कोई जोड़ा उन्माद से भरकर धमाल' नाच रहा हो.
लेकिन जल्दी ही आजादी पर जाने का एहसास भोर का ऐसा सपना साबित हुआ था,
जाग होने पर जिसका जरा भी अस्तित्व नहीं रहता. खेतों के पट्टे तो अफसरों
ने हाथों हाथ दे दिए थे पर हल बैल बीज की खातिर धन का तो सिर्फ आश्वासन
ही. पट्टा मिलने के दूसरे दिन किशन खूब तड़के बाजर की बासी रोटी और हरे
कांदा के टुकड़ों की पोटरी बाँध कर कस्बे के लिए निकल पड़ा था बैंक
पहुँचते-पहुंॅचते ग्यारह बज गए थे. बैंक में खूब भीड़-भाड़ थी. आस-पास के
अन्य गाँवों में भी बीस सूत्री कार्यक्रम की सौगात बढ़ गयी थी. और उन
जगहों से भी सैकड़ों किसान कर्ज की आस में वहाँ आ पहुंचे थे. उस दिन तो
पूछताछ भर करते शाम उतर आयी. उसके बाद लगातार वह दो माह तक वह कटी पतंग
की तरह गांव और कस्वे के बीच चक्कर काटता रहा था. बैंक के अफसर बहाने पर
बहाने बनाते टालते रहे थे. छोटे-बड़े सभी अफसरों के आगे वह फरियाद कर
चुका था और बीज रोपने के वक्त की दुहाई दे चुका था. किसी के कानों पर जूं
न रेंगी थी. उनका व्यवहार वैसा ही दिखा था जैसा भिखारी के प्रति किसी
बिगड़ैल सेठ का होता है. क्या रह गयी थी सरकार योजना की अहमियत ! गांव के
सेठों-जमींदारों के खेतों में बुआई-जुताई के काम जोर शोर से शुरू हो गए
थे. उस जैसे किसानों के खेत विधवा की माँग से बजर पड़े उनकी नाकामयाबी पर
मुंह चिढ़ाते से लग रहे थे.
एक दिन उत्तेजना से भरकर किशन बीस सूत्री महकमे के दफ्तर चला गया था. एक
अलग कमरे में वही साहब बैठे दिखे थे जो उस दिन जिलाधीश के संग पूंछ की
तरह चिपके हुए थे.
ज्या के साब...दो महीने हो गए चक्कर लगाते, अभी तक हमारा काम नहीं हुआ.
बीज रोपने का वक्त निकल जायगा तथा रुपया देने से क्या फायदा ?
वह अफसर भौंहें टेढ़ी कर के एक क्षण को उसकी वेशभूषा का मुआयना करता रहा
था. शायद भाप रहा था कि सामने खडा आदमी कोई लीडर-वीडर तो नहीं, इत्मीनान
हो जाने पर कटखने कुत्ते की तरह ही झपट पड़ा था-यहाँ तुम्हारे बापदादा
खजाना छोड़ गए हैं क्या कि मांगो और मिल जाए. सरकारी काम में तो हजार
दिक्कतें हैं कानून की पेंच है. इतनी ही जल्दी है तो जाकर किसी
सेठ-साहूकार से मांगो, समझे ?
`आप तो ऐसे बोल रहे मानो रुपये आपको अपनी अंटी से देना पड़ रहा.'
एक मिनट की चुप्पी के बाद अफसर होठों के बीच रहस्यमय ढंग से मुस्कुराया
फिर टेबल पर झुक कर आहिस्ते से बोला था--`चालीस रुपये बट्टा पर लोगे तो
रुपया अभी दिला देंगे.'
चालीस रुपया बट्टा यानि प्रति सौ रुपये अनुदान पर सिर्फ साठ ही मिलेंगे,
बाकी चालीस की अफसरों के बीच बंदरबाँट हो जाएगी. बहुत खूब !
`तब आप में और सूदखोर महाजन में क्या फरक रह जायगा, साब ? किशन चीख पड़ा
था तो अफसर हड़बड़ा कर चपरासी को बुला उसे दफ्तर से बाहर धकिया दिया था.
