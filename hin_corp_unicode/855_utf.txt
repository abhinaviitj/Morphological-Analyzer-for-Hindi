<औङ्ङिचिअल् अन्ड् मेडिअ लन्गुअगेस्><ंअस्स् ंएडिअ><ढ्हिरज् खुल्स्ह्रेस्ह्ट्ह><झन्वरोन् केय् णहिन्, आङ्सरोन् खेय् आब्ह्यरन्य><१९९२><ंइट्र फ्रकस्हन् फ्रिवटे ळिमिटेड्><आल्लहबड्><७०-७०><२५७६><ंअय- झन्वोरोन् खेय् णहिन्><ढेएप आगरतल्>

इस वर्ष को 'पर्यावरण वर्ष' के रूप में तो मनाया ही जा रहा हैं, करोड़ों-अरबों
रुपए इसलिए व्यय किये जा रहे हैं कि अभयारण्यों तथा सुरक्षित वन क्षेत्रों की
संख्या बढ़ायी जाये और जानवरों के शिकार व पेड़ों की कटाई पर पाबंदियां लगायी
जायें. 'नये पेड़ लगाओ' अभियान चलाये जा रहे हैं तथा नंगी पहाड़ियों पर
हेलीकाप्टरों से बीज बिखेरें जा रहे हैं. लेकिन इन तमाम दावों, प्रयासों और
अभियानों के बावजूद जंगलों में लगातार पेड़ कट रहे हैं, जंगली जानवरों की संख्या
दिनोंदिन कम होती जा रही है. सरकार की आंखों में धूल झोंककर नकली आंकड़े भरे जा
रहे हैं. कागजी दावों की मोटी फाइलों और प्रचार-~सामग्री से दफ्तर अटे पड़े हैं
और प्रशासनिक कामकाज के नाम पर बजट के साथ-साथ अफसरों की संख्या में भी बढ़ोतरी
होती जा रही है.
उदाहरण के लिए राजस्थान अपने प्राकृतिक तथा सांस्कृतिक वैविध्य के लिए पर्यटकों
के आकर्षण का केंद्र है. राज्य की आय का बहुत बड़ा हिस्सा पर्यटन व्यवसाय पर
निर्भर है और पर्यटकों को आकर्षित करने के लिए राज्य सरकार विभिन्न योजनाएं
चलाती है. पहियों पर शाही रेल से लेकर दर्जनों मेलों, उत्सवों और समारोहों के
आयोजन करती है. पर्यटकों को आकर्षित करने के लिए यहां रेगिस्तान है, तो अरावली
की पर्वत-श्रृखंलाएं भी. किले और राजमहल हैं, तो आबू हिल स्टेशन भी. सवाई
माधोपुर के जंगल हैं, तो उदयपुर की झीलें भी. इसके साथ-साथ है, विश्व प्रसिद्ध
अभयारण्य जिनमें बाघों के लिए सुरक्षित सरिस्का और रणथंभौर हैं, तो चिड़ियों के
लिए घना पक्षी विहार. लेकिन जैसे-जैसे इन अभयारण्यों की कीर्ति और पर्यटकों की
संख्या बढ़ती जा रही है, वैसे-वैसे इनकी व्यवस्था के लिए आधुनिक शोधों का सहारा
लिया जा रहा है. प्रबंध के नाम पर अफसरों, कर्मचारियों और साधनों में बढ़ोतरी
होती जा रही है. इसके बावजूद यहां के स्तर में लगातार गिरावट आयी है. घना में
चिड़ियों की संख्या निरंतर कम होती जा रही हैं, तो सरिस्का में बाघ कम होते जा
रहे हैं. रणथंभौर में हालत खराब है, तो जंगलात के पर्यावरणीय संतुलन पर विपरीत
असर देखे जा रहे हैं. आखिर इसके लिए कौन जिम्मेदार है ?
रक्षक या भक्षक ?
राजस्थान में वन विभाग के अंतर्गत दो वन्य जीव राष्ट्रीय उद्यान, तेईस वन जीव
अभयारण्य, पांच चिड़ियाघर तथा तेईस शिकार के लिए निषिद्ध वन क्षेत्र हैं. इसके
अलावा दो अभयारण्यों को राष्ट्रीय उद्यान का दर्जा दिए जाने के लिए राज्य सरकार
ने केंद्र से सिफारिश कर रखी है. सिद्धांततः पर्यावरण संतुलन के लिए कुल भूभाग
का ३३ प्रतिशत हिस्सा वन आच्छादित होना चाहिए, परंतु राजस्थान में वनों का
प्रतिशत मात्र नौ है, जबकि देश में यह २२ प्रतिशत है. विशाल रेगिस्तानी भू-भाग
को हरा-भरा करने के लिए वन विभाग ने करीब एक दर्जन कार्यक्रम चला
रखे हैं, जिनमे सामाजिक वानिकी के अलावा अरावली श्रृंखला पर बीजारोपण, इंदिरागांधी नहर परियोजना
क्षेत्र में वृक्षारोपण तथा मरुस्थल विकास जैसे महत्वाकांक्षी कार्यक्रम भी
शामिल हैं. तीन लाख बयालीस हजार वर्ग किलोमीटर में फैले राजस्थान प्रांत में
मात्र इकतीस हजार वर्ग किलोमीटर में आच्छादित वन के क्षेत्र के प्रबंधन के लिए
८४ करोड़ रुपए प्रति वर्ष खर्च किये जा रहे हैं. इनमें भी आरक्षित वन क्षेत्र
मात्र बारह हजार वर्ग किलोमीटर है. इस समूचे तंत्र को संचालित करने के लिए नौ
वृत कार्यालयों के अधीन सैंतालीस मंडल कार्यालय हैं जिनमें करीब दस हजार
कर्मचारियों का लवाजमा कार्यरत है. उपलब्धि के नाम पर विभाग ने वर्ष १९९१-९२ में
६४ हजार पेड़ लगाये हैं और विभाग के दावों के अनुसार राज्य में वृक्षारोपण में
लगने वाले पेड़ों के ५० प्रतिशत वृक्ष ही बचे हैं. इस हिसाब से यह विभाग
प्रतिवर्ष ३० हजार पेड़ों की वृद्धि करने का दावा कर रहा है.
लेकिन दिर्भाग्य से जंगलों की लकड़ी काटने का ठेका देने का काम भी वन विभाग के
पास है और वन विभाग के ही आंकड़ों के अनुसार उसने पिछले वर्ष ७२,००० क्विंटल
लकड़ी, ६०,००० क्विंटल घरेलू उपयोग की लकड़ी, १०६३ क्विंटल कोयला, १२५० घनफीट
इमारती लकड़ी तथा ११ लाख का बांस बेचकर १२ करोड़ ६७ लाख रुपए की आय की है. इन
आकड़ों के जाल में यदि न भी उलझे, तब भी यह स्पष्ट है कि वन विभाग द्वारा
बढ़ाचढ़ा कर पेश किये गये आकड़ों के बावजूद वन विभाग स्वयं यह स्वीकार कर रहा
है कि वह वनों के विकास के बजाय विनाश के कार्यक्रमों को महत्व दे रहा हैं. इस
स्वीकारोक्ति के चलते हकीकत पर निगाह डालने पर वनों की स्थिति की जो भयावह
तस्वीर उभरती है, वह सचमुच एक अधंकारमय भविष्य की ओर इशारा करती है. ठेकेदारों
से मिलीभगत और पेड़ों की अवैध कटाई के प्रकरणों के चिरपरिचित किस्सों के बीच वन
विभाग के गठन के बावजूद पिछले चालीस सालों में राज्य में पेड़ों की संख्या में
लगातार कमी आयी है. अरावली की हरी-भरी पहाड़ियां आज नंगी हो गयी हैं और भरतपुर
का पक्षी विहार तथा बासवाड़ा के जंगल उजाड़ हो गये हैं. कहते हैं, पक्षी विहार का
जंगल इतना सघन था कि सूरज की रोशनी जमीन को नहीं छू पाती थी, इसीलिए उस जंगल का
नाम 'घना' पड़ा. लेकिन अब पक्षी विहार की जमीन पेड़ों की छांव को तरस रही है और
वन विभाग के अधिकारियों के कान पर जूं तक नहीं रेंग रही. वन विभाग इस बारे में
अपनी नैतिक जिम्मेदारी तक स्वीकार करने के लिए तैयार नहीं है. वहां के
कर्मचारियों का तो ध्येय वाक्य ही बन गया है-'फारेस्ट फार रेस्ट'.
अभयारण्यों का हाल
वन-विभाग की कार्यप्रणाली और उसके असर को देखने के लिए अभयारण्यों को आदर्श
उदाहरण माना जा सकता है. राज्य के ३१ सुरक्षित वन क्षेत्रों तथा २३ अभयारण्यों
के अलावा दो अभयारण्यों को राष्ट्रीय उद्यान का दर्जा प्राप्त है. ये दोनों
अभायरण्य पूर्वी राजस्थान में भरतपुर में 'घना पक्षी विहार'तथा सवाई माधोपुर में
'रणथंभौर बाघ परियोजना' के रूप में राष्ट्रीय तथा अंतरराष्ट्रीय स्तर पर ख्याति
प्राप्त हैं. इसके अलावा अलवर के 'सरिस्का बाघ परियोजना' तथा जैसलमेर के
अभयारण्यों को भी राष्ट्रीय उद्यान का दर्जा दिलाने के प्रयास किये जा रहे हैं.
इनमें से भरतपुर के 'घना पक्षी विहार'को तो 'वर्ल्ड हैरीटेज साइड' का
अंतरराष्ट्रीय दर्जा भी मिला हुआ है. यह सम्मान देश में सिर्फ दो अभयारण्यों को
प्राप्त है. प्रधानमंत्रियों तथा विदेशी राजप्रमुखों के समय-समय पर आते रहने
कारण भी घना,रणथंभौर और सरिस्का लगातार चर्चा में रहते हैं. इसीलिए वन विभाग का
दावा है कि वह इन तीनों अभयारण्यों के श्रेष्ठतम प्रबंधन के लिए प्रतिबद्ध है.
इसके बावजूद जंगलों में आग लगने की घटनाएं होती रहती हैं. 'सरिस्का'और
'रणथंभौर'में बाघों की संख्या में लगातार कमी आती जा रही है. इन स्थितियों की
समीक्षा करने पर संपूर्ण वन प्रबंधन के औचित्य और उसकी कार्यप्रणाली पर ही
प्रश्नचिह्न लग जाता है. उल्लेखनीय है कि जब:- स्व. राजीव गांधी प्रधानमंत्री के
रूप में सरिस्का आये थे, तब वन प्रशासन अपनी पूरी दक्षता का परिचय देने के
बावजूद उन्हें बाघ नहीं दिखा सका था.
झूठे दावे
वन विभाग का दावा हैं कि सरिस्का में इस समय २२ बाघ हैं,जबकि १९८५ में यहां
बाघों की संख्या ४५ थी. मात्र सात सालों में बाघों की संख्या आधी रह जाने के
औचित्य पर प्रशासन आश्चर्यजनक चुप्पी साध जाता है. सरिस्का के क्षेत्रीय निदेशक
सुनयन शर्मा सफाई में बताते हैं कि बाघों की संख्या में अभूतपूर्व गिरावट इसलिए
हुई है कि जंगल के आसपास बसे बावरिया जाति के लोगों ने उनका शिकार कर लिया और
कुछ बाघ सड़क पर गाड़ियों से दुर्घटनाग्रस्त होकर मर गये. जब 'माया' ने पड़ताल
की, तो कई चौकाने वाले तथ्य सामने आये, जैसे सरिस्का क्षेत्र में बाघों की
संख्या ११-१२ से अधिक नहीं है. 'माया' ने दो दिन तक लगातार अभयारण्यमें घूमकर
आने वाले पर्यटकों से पूछताछ की, तो पाया कि उनमें से किसी ने भी बाघ नहीं देखा.
यहां तक कि क्षेत्रीय निदेशक की पत्नी ने भी स्वीकार किया कि उन्होनें पिछले छह
महीनों में एक बार भी बाघ नहीं देखा. एक अन्य वनपाल की पत्नी ने 'माया' को बताया
कि दो वर्ष लगातार सरिस्का में रहने के बावजूद उसने केवल एक बार तीन बाघों को
देखा था. बाघ जैसे फुर्तीले जानवर का गाड़ियों के साथ सड़क दुर्घटना का एक भी
मामला सरिस्का वन क्षेत्र में नहीं हुआ है, परंतु सरिस्का प्रशासन अपने बचाव के
लिए इन भ्रांतियों का इस्तेमाल करता रहता है.
हकीकत यह है कि सरिस्का के टहला गांव के पास रहने वाले एक शिकारी सुरजन
बावरिया ने वन कर्मचारियों की मिलीभगत से बड़ी संख्या में बाघों का शिकार कर
डाला. दो वर्ष पूर्व जब उसे शिकार करते हुए पकड़ा गया, तो पूछताछ के दौरान उसने
१९ बाघों का शिकार करना स्वीकार किया. उसके साथ वन विभाग के दो कर्मचारी बद्री
ड्राइवर और नत्थी भील गार्ड भी इस धंधे में लिप्त पाये गये थे. लेकिन वन प्रशासन
ने बदनामी के डर से संपूर्ण प्रकरण को दबाकर रफा-दफा करने की कोशिश की. एक और
चौकाने वाला तथ्य यह है कि बाघों की नकली आंकड़ेंबाजी बकायदा प्रशासन की देखरेख
में की जाती है. जब गणना का समय आता है, उस समय प्रशासन अपने अनुभवी गेम वाचर
कबूल सिंह, मुरली तथा रामू की मदद से बाघ के पांव के नकली निशान बनवाकर उनके पद
चिह्नों का रिकार्ड उठवा कर बाघों की संख्या का नकली आंकड़ा तैयार कर देता है,
जबकि हकीकत यह है कि अभयारण्य में बाघों की वास्तविक संख्या कागजी संख्या से आधी
भी नहीं है.
वैसे ८०० वर्ग किलोमीटर क्षेत्र में फैले इस अभयारण्य में बाघों के अलावा ५०००
सांभर,३००० हिरण,४००० नीलगाय,२२०० चीतल, सहित अनेक जानवर रहते हैं जिनकी देखरेख
के लिए ३०० कर्मचारियों पर प्रतिवर्ष ७४ लाख रुपये खर्च किये जा रहे हैं. इस
अभयारण्य में प्रतिवर्ष करीब पचास हजार पर्यटक आते हैं, जिन्हें बाघों के स्थान
पर सांभर और चीतल आदि देखकर ही संतोष करना पड़ता है. दूसरी ओर २९ वर्ग किलोमीटर
में बसा हुआ भरतपुर का घना पक्षी विहार अपने दुर्लभ आकर्षण साइबेरियन सारसों की
संख्या में कमी से पीड़ित है. १९८४ में यहां ४१ साइबेरियन सारस थे जो १९९१ में
घटकर मात्र ६ रह गये. इनकी संख्या में कमी होने की शुरूआत १९८८ से हुई जब सारसों
की संख्या ३६ से घटकर एकदम १७ हो गयी. पिछले वर्ष घना में ११ साइबेरियन सारस
गिने गये थे. वैसे घना में १९६४ में पहली बार २०० साइबेरियन सारस देखे गये थे.
सूत्रों के अनुसार १९६४ में इन सारसों ने ८० साल के अंतराल के बाद दुबारा आना
शुरू किया था. इस साइबेरियन सारस के अलावा ३५१ देशों तथा विदेशी प्रजाति के पक्षी
भी इस अभयारण्य के आकर्षण हैं. स्थानीय पक्षियों में स्पून बिल,पेंटेड स्टार्क,
ओपिन बिल स्टार्क, कारमोरेंट, इग्रेट, हैरन, स्नेक बर्ड तथा विदेशी पक्षियों में
फ्लोवर, पिंटेल, पोचार्ड, गर्ग गीज, टील, गैडवाल, शावलर, विजन आदि प्रमुख है.
लेकिन दुर्भाग्य से घना प्रशासन के पास इन चिड़ियों की संख्या तथा आवागमन के
संबंध में कोई वर्षवार रिकार्ड उपलब्ध नहीं हैं,हालांकि इस बारे में घना के
उपमुख्य वन्य संरक्षक ए.एस.बरार सफाई देते है कि घना प्रशासन ने इस वर्ष से अन्य
प्रजाति की चिड़ियों की गिनती करवाना शुरू किया है. वे दावा करते है कि १९८० के
मुकाबले घना में प्रजनन करने वाली चिड़ियों की संख्या में वृद्धि हुई है.
बरार की सफाई
साइबेरियन सारसों की संख्या में अभूतपूर्व कमी के संबंध में घना अभयारण्य के
पर्यावरणीय संतुलन में परिवर्तन तथा घना प्रशासन की लापरवाही जैसे आरोपों को
नकारते हुए बरार दावा करते हैं कि दुनिया में साइबेरियन सारसों की संख्या में
पिछले तीन वर्षों में तेजी से कमी आयी है तथा तेजी से बदलते विश्व पर्यावरणीय
संतुलन के कारण ही उनके आने-जाने का समय बदला है. वे कहते हैं कि अगर घना में
आने के बाद सारस घना छोड़कर चले जाते, तो घना प्रशासन की जिम्मदारी मान सकते थे,
लेकिन सारस आने के बाद पूरे समय घना में ही रहे हैं.
जानकारी के अनुसार विश्व में इस तरह के सारस की दो प्रजातियां हैं जिनमें इस समय
पूर्वी प्रजाति के २००० सारस तथा पश्चिमी प्रजाति के २१ सारस गिने गये हैं.
पश्चिमी प्रजाति के यही दुर्लभ सारस हजारों मील का सफर तय करके घना पक्षी विहार
पहुंचते हैं जहां उन्हें देखने के लिए कोने-कोने से हर वर्ष पक्षी प्रेमी पर्यटक
भरतपुर आते हैं. साइबेरियन सारस का यह जोड़ा हर वर्ष दो अंडे देता है जिनमें से
औसतन एक बच्चा बच पाता है. इंटरनेशनल क्रेन फाउंडेशन की रिपोर्ट के अनुसार पिछले
वर्ष साइबेरियन सारसों के सिर्फ दो जोड़ों ने प्रजनन किया हैं . दूसरी ओर
पर्यावरण प्रेमी अभयारण्यों के गिरते स्तर और पशु-पक्षियों की संख्या में कमी पर
चिंता प्रकट करते हुए वन प्रशासन को इसके लिए जिम्मेदार ठहराते हैं. उनका आरोप
है कि तमाम रोकों और अधिसूचनाओं के बावजूद गार्डों और अधिकारियों की मिलीभगत से
न केवल बाकायदा जानवरों का शिकार और पेड़ों का कटना जारी है,बल्कि वनकर्मियों ने
इसे बाकायदा अंशकालिक व्यवसाय का रूप दे दिया है. यही कारण है कि एक ओर वन संपदा
लुट रही है, तो दूसरी ओर विभाग के कर्मचारी बंगलों और कारों से संपन्न नजर आते
हैं. यह संयोग भ्रष्टाचार का स्वयंसिद्ध उदाहरण है और समय-समय पर वन विभाग की
अराजकता पर विधानसभा में चर्चा होती रही है. उदाहरण के लिए वन विभाग के एक
कर्मचारी द्वारा अलवर में 'मन्नी के बड़' मोहल्ले में खुलेआम लकड़ी की टाल का
धंधा किया जा रहा है और वन प्रशासन जानकारी के बावजूद हकीकत से आंखे मूंदे हुए
है. अकेले सरिस्का वन क्षेत्र में रोजाना २००० औरते लकड़ी काट रही हैं. इसका
दुखद पहलू यह भी है कि यह लकड़ी बकायदा वन विभाग के गार्डों की देखरेख में काटी
जा रही है. 'माया ' ने स्वयं देखा है कि अलवर के सरिस्का क्षेत्र में उमरैन,
प्रतापबंध,विजय मंदिर तथा खुशालगढ़ क्षेत्र में दोपहर बाद बाकायदा लकड़ी काटने
और भैंस चराने का काम खुलेआम किया जा रहा है, जबकि घना पक्षी विहार के चारों तरफ
बाकायदा दीवार खिंची हुई है. परंतु आसपास के गांव जाटौली,बरसो, दारापुर,अधापुर,
बहनेरा, मलाह आदि के निवासी दीवार तोड़ कर निषिद्ध क्षेत्र में प्रवेश कर जाता
हैं और गार्ड उन्हें वे इलाके बता देते हैं जहां वे सुरक्षित रूप से लकड़ी काट
सकते हैं. यहां तक कि लकड़ी काटने का काम नियोजित रूप से दो चरणों में किया जा
रहा है.
पहले चरण में हरे पेड़ों को कटवा कर जंगल में गिरा दिया जाता है और उन्हें सूखने
के लिए छोड़ दिया जाता है तथा दूसरे चरण में उन सूखे पेड़ों को काटकर जंगल के
बाहर ले जाया है. कुल मिलाकर अधिकारियों की शह पर गार्डों की मिलीभगत से
जंगलों को शनै:-शनै: नष्ट किया जा रहा है.
दूसरी ओर ऐसी घटनाओं की भी कमी नहीं है जो अधिकारियों को संदेह के घेरे में ला
खड़ी करती है. उदाहरण के लिए तीन वर्ष पूर्व घना के उप मुख्य वन्य जीव प्रतिपालक
राजन माथुर ने अखबारों को सूचना देकर प्रचारित करवाया कि घना में बघेरा आ गया है
और बघेरे ने कई जानवरों को मार दिया है. पांच-छह दिन तक शहर में अखबारों के
माध्यम से बघेरे का आतंक फैलता रहा, घना प्रशासन की सतर्कता और बघेरे की हिंसा
की खबरें छपती रहीं, पर घना के २९ वर्ग किलोमीटर क्षेत्र में वन विभाग के १५० से
अधिक कर्मचारी उस बघेरे को ढूंढ कर नहीं मार सके और वह बघेरा सैकड़ों जानवरों की
हत्या करके स्वयं ही गायब हो गया. वन प्रशासन ने प्रचारित किया कि वह संभवत: घना
से अन्यत्र कहीं चला गया है.
गौरतलब यह है कि इतने आक्रामक और हिंसक बघेरे का एक भी चश्मदीद गवाह नहीं था.
घना अभयारण्य के चारों ओर बस्ती है, घना किसी वन श्रृंखला का हिस्सा नहीं है कि
बघेरा रात को राह भटक कर एक वन श्रृंखला से दूसरे वन में पहुंच जाये, तो फिर
सवाल यह उठता है कि बघेरा बस्तियों से होता हुआ कैसे घना में पहुंचा और फिर किधर
चला गया ? उसे किसी ने देखी भी नहीं और सैकड़ों जंगली जानवरों के शिकार का आरोप
उस पर लग गया. क्या सचमुच बघेरा आया था या अधिकारियों ने अपनी जिह्वा सुख के लिए
मारे गये जानवरों की हत्या का भार बघेरे के सिर डालकर गणना के पूर्व आंकड़ों को
दुरुस्त करने का षड्यंत्र रचा था. इस सवाल पर घना प्रशासन की चुप्पी भी
आश्चर्यजनक है.
ऐसे में जब अभयारण्यों में पेड़ लगातार कट रहे हों, जानवरों की संख्या कम हो रही
है, कर्मचारियों और अधिकारियों की संख्या के साथ-साथ विभाग का बजट बढ़ता जा रहा
हो, अधिकारियों और कर्मचारियों की लापरवाही तथा मिलीभगत का जंगलराज चल रहा हो,
सुदृढ़ प्रशासन के कागजी दावे किये जा रहे हों, वन-कर्मियों का लक्ष्य पर्यावरण
सुरक्षा न होकर बंगलों,कारों और बैंक बैलेंसों में निहित हो, तो यही सिद्ध होता
है कि यह अभयारण्य जानवरों के लिए नहीं बल्कि अफसरों के लिए है और राज्य सरकार
उनके इस खुले खेल को अनदेखा कर रही है.
