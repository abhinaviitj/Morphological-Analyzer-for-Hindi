<ळिटेरटुरे><णोवेल्><ढ्हिन्डत् ंअल्टि><आक्हिर्><१९८३><अट्रि फ्रकस्हन्><ढेल्हि><७८-८५><२२६०><ढ्हिन्डत् ं.,अक्हिर्, णो>

+ झील के पानी में पाँव डाल कर दोनों बैठ गए. ठंडा-ठंडा साफ पानी रंजना को बहुत
अच्छा लगा. सारे शरीर में ताजगी आ गई. घुटनों तक साड़ी उठाकर आराम से पानी में
पाँव डाले वह हाथों से पानी उलीचने लगी. कुछ छींटे दिलीप पर भी पड़ने लगे. वह
उन खूबसूरत पाँवों को पानी में हिलते देखता रहा.
"क्यों बार-बार घड़ी की तरफ देख रहे हो ?" दिलीप ने कहा,"क्यों देख रहा हूँ
जानना चाहती हो ?"
"हाँ, क्यों नहीं ? बतलाओ क्या बात है ?"
"नहीं, नहीं, मैं नहीं बतला सकता, तुम डर जाओगी."
"बतलाओ दिलीप, मुझे डर नहीं लगता हैं, क्या बात है ?"
"ठहरो अभी पाँच मिनट बाकी हैं."
"किस बात के लिए ?" रंजना ने चौंककर पूछा.
"रंजना, अभी कुछ मिनटों में ही इस झील में एक हलचल सी होगी. फिर पानी एकदम
शान्त हो जाएगा और...और..."
"कहो, कहो, रुक क्यों गए ?" घबरा कर उसने अपने दोनों पाँव पानी के बाहर निकाल
लिये.
"वह वक्त आ गया है रंजना, अभी एक मिनट में ही ऐसा कुछ होगा जो तुमने अपनी
आँखों से कभी नहीं देखा होगा."
"क्या कह रहे हो ?" वह डर कर दिलीप से सट कर बैठ गई.
"क्या होगा ? कुछ बोलो तो" उसने काँपती आवाज में पूछा.
वक्त आ गया है वह देखो, झील के मध्य एक बहुत खूबसूरत लड़की की आकृति उभर रही
है."
"नहीं, नहीं, मुझे तो नहीं दीख रही है." वह भाग कर दिलीप की पीठ से चिपक गई.
"डराओ मत. मुझे बहुत डर लग रहा है."
"वह देखो, हर शनिवार को शाम के छ: बजे वह झील से निकल कर बाहर आ जाती है."
डर कर रंजना ने कहा, "मुझे तो कुछ नहीं दीख रहा है."
"ध्यान से देखो, वह देखो, अब वह बाहर आ रही है."
"नहीं आ रही है, हाँ, हाँ, आ तो रही है, कुछ-कुछ तो दिखलाई पड़ रहा है." चीखती
हुई वह दिलीप से लिपट गई और अपनी आँखें बन्द कर लीं.
"मुझे कुछ नहीं देखना है, यहाँ से भाग चलो दिलीप."
हँसते-हंॅसते दिलीप वहीं लेट गया.
"डर गई ? आखिर औरत ही हो न."
वह दिलीप को मारने लगी, "बेकार में डरा दिया. दिल कितना धड़क रहा है. अगर मैं
डर के मारे मर जाती तब ?
"मैं तुम्हें मरने नहीं देता."
"तुम बहुत खराब हो, मैं जीवन से तुम्हारी शिकायत करूँगी."
"कर देना, वह बहुत हँसेगा, तुम्हारी बहादुरी का भेद खुल जाएगा. रिवाल्वर लिए
घूमती हो ?" चलो, अब बंगले चलते हैं. तुम्हारा दिल अभी तक धड़क रहा होगा. चल कर
लेट जाओ थोड़ी देर."
"चुप रहो, मुझसे बात मत करो."
खिड़की के पास जाकर वह खड़ी हो गई. मुग्ध दृष्टि से वह बाहर के दृश्य को दूर तक
देखती रही. अचानक ही दिलीप की बाँहों ने उसे घेर लिया. दिलीप ने उसे प्यार कर
लिया. एक गर्म-सी लहर दोनों के शरीरों में दौड़ गई. रंजना ने होश में आकर दिलीप
की बाँहों से अपने आप को छुड़ा लिया. दिलीप थक कर कोच पर जा कर लेट गया.
"अपने इस देवीपन का पहनावा उतार कर मेरे पास आओ रंजना, हम लोग सिर्फ इंसान हैं.
मैं तुम्हें प्यार कर लूँगा. एक जमाने से तुमसे मुहब्बत करता आ रहा हूँ. तुम पर
सिर्फ मेरा ही हक है. तुम भी मुझसे मुहब्बत करती हो. ये मैं जानता हूँ. सब
बंधनों को तोड़ कर मेरे पास आ जाओ. बंधन तो दुनिया ने बनाये हैं. समाज ने बनाए
हैं. उनसे हमारा कोई मतलब नहीं है. हम लोग सिर्फ प्यार करते हैं और प्यार कोई
बंधन स्वीकार नहीं करता. आओ रंजना, कुछ मत सोचो. अगर तुम कुछ भी सोचने लगीं तो
अजगर की तरह ये बंधन तुम्हें जकड़ लेंगे और हमारी मुहब्बत दम तोड़ देगी.
मुहब्बत की खातिर मेरे पास आओ रंजना."
वह वैसे ही मौन खड़ी रही. दिलीप ने उठकर उसे अपने करीब खींच लिया. "बहुत प्यार
करता हूँ." कह कर उसने रंजना को खींच-~कर अपने सीने से लगा लिया.
"छोड़ दो मुझे दिलीप,"उसने दिलीप की बाँहों के बंधन से अपने आपको मुक्त कर
लिया.
"आज तुम्हे क्या हो गया है ? कहीं तुम मेरी मित्रता का अपमान तो नहीं कर रहे
हो ? मैं पराई औरत हूँ, किसी दूसरे की पत्नी हूँ. ये तुम कैसे भूल गये दिलीप ?"
दूर हट कर वह हाँफने लगी.
हँस कर दिलीप ने कहा, "जाओ छोड़ दिया. तुम पहली औरत हो जिसने मेरी बाँहों में
आकर भी निकल जाना चाहा है. पर याद रखना इतना प्यार करता हूँ कि तुम्हारी एक
साँस भी टूटती हुई नहीं देख सकता हूँ. ये मुहब्बत का तकाजा है जो तुम्हारे जैसी
कायर औरत कभी नहीं समझेगी. अगर चाहूँ तो तुम्हारे साथ जबरदस्ती जो चाहे कर सकता
हूँ. दूर तक तुम्हारी आवाज सुननेवाला भी कोई नहीं है. पर मेरी मुहब्बत को यह
गवारा नहीं है. चलो सामान समेटो, घर जाने का वक्त आ गया है."
"मैं चीखूँ चिल्लाऊँगी. ये तुमने कैसे समझ लिया ? लो मेरा पर्स भी अपने पास रख
लो क्योंकि उसमें भरा हुआ रिवाल्वर है. फिर अगर तुम्हारी यही इच्छा है तो उसे
पूरा कर लो. इसलिए कि मैं तुम्हारी गुना-~हगार हूँ.
"नहीं रंजना. प्यार तुम्हें बहुत करता हूँ. पर तुम्हें मेरे पास अपनी खुशी से
आना होगा. तुम मुझे अभी तक समझ नहीं सकी हो.',
चुपचाप रंजना ने सामान समेटा. उसने एक बार भी दिलीप की ओर नहीं देखा. दिलीप ने
रामदेव को आवाज़ दी. उसने सब सामान कार की पिछली सीट पर रख दिया. कुछ नोट दिलीप
ने रामदेव के हाथ पर रख दिये, "अब तो कोई शिकायत नहीं है, रामदेव ?"
"नहीं सरकार, भगवान आप दोनों को हमेशा खुशी रखे."
"सुख और दु:ख की परिभाषा में भी बहुत फर्क होता है रामदेव. कुछ लोग दु:खी रहने
में ही अपना सुख समझते हैं. यह सब तुम नहीं समझोगे."
"समझ रहा हूँ सरकार."
"कुछ नहीं समझ रहे हो रामदेव." कह कर उसने कार स्टार्ट कर दी.
बहुत देर तक दोनों चुप रहे. दिलीप ने ही पूछा, "बहुत नाराज हो क्या ?" रंजना कुछ नहीं बोली. इसके बाद काफी देर तक दोनों में से कोई नहीं बोला.
"किसने कहा था कि शादी रचा लो, दो साल भी इन्तजार न कर सकी. मुहब्बत में उमर भर
इन्तजार की जा सकती थी. जवाब दो. मैं पूछ रहा हूँ जवाब दो." रंजना फिर भी चुप
रही.
"अब तुम्हारा बंगला आ गया है. आराम से जाकर सो रहो. तुम सिर्फ संगमरमर की एक
बेजान मूर्ति हो जिसमें कोई दिल नहीं ध़्अड़कता है."
रंजना उतर कर खड़ी हो गई. दिलीप भी उतर कर उसके पास आ कर खड़ा हो गया.
"मुझे माफ कर दो रंजना. लगता है मेरी सारी ज़िन्दगी तुमसे माफी माँगने में ही
बीत जाएगी." कह कर उसने रंजना के हाथों को पकड़ लिया.
"दिलीप, आज की बात को हम दोनों भूल जाएँ यही अच्छा है. मुझे तुमसे कोई शिकायत
नहीं है."
"सच कह रही हो ? कब तक मेरी कमजोरियों को नजरअन्दाज करती रहोगी ? लगता है गलत
काम करना मेरी आदत हो गई है रंजना."
"दिलीप, अब कुछ मत कहो, मेरी गलतियों को उभार कर सामने मत लाओ. मैं तुम्हारे
हाथ जोड़ती हूँ."
"हाथ मत जोड़ो. कभी किसी से माफी मत माँगना रंजना. तुम्हें ये सब शोभा नहीं
देता है. माफी माँगने का काम तो सिर्फ मेरा है. वर-~दान देना तुम्हारा काम है.
मुझे जीने का वरदान दे दो रंजना ! मैं हाथ जोड़कर तुमसे भीख रहा हूँ."
"ये सब क्या कह रहे हो. मेरी समझ में कुछ नहीं आता दिलीप."
"तुम इतनी खूबसूरत हो, तुम्हें इतना प्यार करता हूँ, जब से तुम्हें देखा है तब
से किसी दूसरी लड़की की तरफ नहीं देख सका."
"ऐसा मत कहो."
"जब से तुम्हें एक बार अपना समझ लिया था, तुम्हें कभी गैर नहीं समझ नहीं सका.
यही मेरी एक गलती है जिसे मेरा दिल गलती नहीं मानता. तुम्हीं बताओ मैं क्या
करूँ रंजना ? "
"तुम कम-से-कम अपनी बात कह तो लेते हो. दिल हल्का कर लेते हो. मैं तो कुछ भी
नहीं कह सकती हूँ दिलीप."
सुरेन्द्रनाथ ने रंजना को देखकर पूछा, "आज अचानक ही कैसे आ गई बेटी ?"
"मैं तो हमेशा ही अचानक ही आती हूँ डैडी," फिर उसने हँसकर कहा, "मैं अपने पति
को रिसीव करने आई हूँ, वह आज लौट रहे हैं. मुझे दफ्तर से मालूम पड़ा."
"आज अचानक ही तुम्हें उन्हें रिसीव करने का ख्याल कैसे आ गया ?"
"बस ऐसे ही दिल में आया और चली आई."
कुछ देर तक सुरेन्द्रनाथ चुप रहे. "क्या तुम्हे कुछ मालूम है ?"
"हाँ डैडी ."
"मैं पूछता हूँ बेटी, अब जब बात इतनी बढ़ चुकी है तब तुम्हें होश आया है. पहले
ही क्यों नहीं अजीत को अपने वश में रख सकी ? उसने हजारों खुशामदों के बाद
तुम्हें पाया था. क्या वह तुम्हारी बात तक न सुनता ?"
"डैडी, आपने ठीक ही कहा है कि बहुत खुशामदों के बाद आपने और मैंने शादी के लिए
हाँ करी थी. वह शायद इसी बात का बदला ले रहे हैँ. उनकी जिद सिर्फ मुझे पाने की
थी. जो पूरी हो गयी है. अब मेरी इज्जत को पाँव के नीचे कुचलना ही उनका ध्येय रह
गया है जो वह पूरा कर रहे हैं. पर मैंने भी झुकना नहीं सीखा है. उनकी यह उच्छा
कभी पूरी नहीं होगी. अब मैंने अपने आप को तमाशा देखने वाली भीड़ में शामिल कर
लिया है."
"मुझे लोगों ने बताया की अजीत एयरपोर्ट पर एक कैबरे डान्सर के साथ बाँहों मे
बाँहें दिए प्लेन की ओर बढ़ रहा था."
"कौन-सी कैबरे डान्सर ?"
"क्या मतलब ?"
"कोई एक तो नहीं है डैडी."
"मेरी तो कुछ भी समझ में नहीं आ रहा है कि ये सब क्या हो रहा है."
"कुछ नहीं डैडी, आप परेशान न हों. उनकी जिन्दगी में कितनी ही लड़कियाँ क्यों न
हों. पर उनकी जायदाद के कानूनन हकदार और उसके चन्द्रमहल के वारिस को जन्म मैं
ही दे सकती हूँ. और वह जन्म नहीं लेगा. यह मेरा फैसला है."
"अगर ऐसा ही है तो क्यों घुल-घुल कर अपने को मार रही है. मेरी भी जायदाद की
अकेली हकदार तू है. क्यों नहीं तुम लोग डाइवोर्स ले लेते हो ?"
"डैडी" तड़प कर रंजना ने उनके मुँह पर हाथ रख दिया.
"फिर कबी यह शब्द जुबान पर मत लाइएगा वरना मेरी लाश ही आपके सामने होगी. अजीत
ने मात खाना नहीं सीखा है. उससे पहले वे मुझे खतम कर देंगे. मैं उन्हें अच्छी
तरह जानती हूँ डैडी."
"अब कुछ नहीं कहूँगा बेटी. मैं बिल्कुल चुप रहूँगा."
"सोचिए डैडी, अकेली घूमती हूँ, कभी-कभी रात भी हो जाती है. कोई दुर्घटना हो
सकती है. मुझे लूट कर कोई मेरी हत्या भी कर सकता है. पर यह निश्चय है कि मैं
आपको जिन्दा वापिस नहीं लौटाई जाऊँगी. मुझे चन्द्रमहल में ही रहना है."
"तुम ठीक कहती हो बेटी. लगता है अब मैं बहुत थक गया हूँ."
"थकने से तो काम नहीं चलेगा डैडी, अगर आप थक गए तो मुझ आत्मबल कहाँ से मिलेगा ?
सब कुछ कैसे बरदाश्त कर पाऊँगी ?"
"मैं एयरपोर्ट तक साथ चलूँ बेटी ?"
"नहीं डैडी, नहीं, बहुत दिनों के बाद अपने पति का स्वागत करने आई हूँ तब भी
आपको साथ लेकर जाऊँ ? नहीं डैडी, आपका विश्वास क्या मुझ पर से उठ गया है ?"
"नहीं बेटी, मैं जानता हूँ तू ऐसा कोई काम नहीं करेगी."
"मुझे मधु ने बतलाया कि जाने से पहले अजीत दुकान पर गए थे. और उनके साथ जो
लड़की थी उसको १० हजार रुपये का सामान दिल-~वाया था. आपको तो मालूम ही होगा
डैडी, कि अब हम लोग सोने के कुछ हलके जेबर भी रखने लगे हैं."
"सुनते हैं अब तेरी दुकान का तो बहुत माल बाहर जाने लगा है."
"हाँ डैडी, दुकान से अब काफी आमदनी होने लगी है."
सुनन्दा आई और दोनों को जबर्दस्ती खाने की मेज पर ले गई. खाना खा कर रंजना ने
कहा, "डैडी, आप जाकर आराम से सोइए, मैं चली जाऊँगी."
एयरपोर्ट पर बहुत भीड़ थी. प्लेन नीचे उतरा. सामने ही जाकर रंजना खड़ी हो गई.
अजीत की बाहों से लटकी खिलखिलाती हुई एक लड़की उनके साथ थी. जैसे ही अजीत अंदर
आये सामने ही रंजना को खड़ी देखकर रुक गये. झटक कर उन्होंने लड़की से बाहें
छुड़ा लीं.
"तुम रंजना, कैसी हो ? आज इतने दिनों के बाद मुझे रिसीव करने आई हो. मैं बहुत
खुश हूँ."
बहुत ठंडे स्वर में उसने कहा, "बम्बई आई हुई थी, सोचा क्यों न आपको रिसीव कर
लूँ. कई दिनों के बाद आ रहे हैं न. आपका चन्द्र-~महल आपके बिना सूना पड़ा है."
रंजना को एक बार लिपटा कर उन्होंने छोड़ दिया. फिर वे अपना सामान देखने आगे बढ़
गए और रंजना अपनी कार मे आकर बैठ गई. कार के बाहर मुँह निकाल कर उसने थूक दिया
जैसे मुँह में कोई कड़वाहट भर गई हो. कार बम्बई की सड़कों पर तेजी से आगे
बढ़ती रही. अपने डैडी के बंगले के बाहर आकर उसने कार रोक दी और उतर कर वह तेजी
से अपने कमरे में की ओर बढ़ी. कमरे के बाहर सुरेन्द्रनाथ खड़े थे.
"डैडी, मुझे मालूम है कि आप बहुत परेशान हैं. मैंने उनको रिसीव किया और चली
आई."
सुरेन्द्रनाथ का हाथ कुछ देर तक उसके सिर को सहलाता रहा और वह उनके सीने से
लगकर रोने लगी.
