<शोचिअल् श्चिएन्चे><छ्रिमिनोलोग्य्><घिरिरज् श्हह्> <ळरइ झअरि हइ><१९९१><ःइन्डि शहिट्य णिकेटन्><भिज्नउर्><८ टो १७><२४००><घिरिरज् स्हह्-लरइझअरि हइ>

बिहार, उत्तर प्रदेश, राजस्थान एवं
मध्यप्रदेश के अपराधग्रस्त क्षेत्रों के अपराध-बहुल जनपदों में अधिकांश
लाइसेंसियों द्वारा पुलिस व प्रशासन की कोई सहायता नहीं की जा रही है.
वास्तविकता यह है कि अपने हथियार और कारतूस निजी स्वार्थ द्वारा प्रेरित
होकर बदमाशों को देते हैं या आवश्यकता के समय उनका उपयोग नहीं करते.
तनिक सोचिए, प्रत्येक जनपद में लगभग १५ से २० हजार लाइसेंसी हथियार हैं
और लगभग इतने ही अवैध हथियार. अवैध हथियारों का धंधा अब ग्रामीण उद्योग
का रूप धारण कर चुका है.
फूलन, छबिराम, मलखान, पोथी, महाबीरा ने बेहमई के पश्चात् नथुवापुरा-काण्ड
कर डाला, और न जाने कितने अनगिनत काण्ड कर डाले. अखबारों ने उछाला,
संपादकों ने संपादकीय लिखे और कुछ विशेष संवाददाताओँ ने न जाने कितनी
कपोल-कल्पित बातें लिखकर उन्हें जीविकोपार्जन का माध्यम बना लिया है.
खैर, छोड़िए अखबार वालों की बात. आपको डाकू-समाप्ति-अभियान की आपबीती से
परिचित कराएँ, ताकि आपको सच व झूठ का आभास हो सके.
छबिराम की छवि
गेहुँआ रंग, गठीला शरीर, लम्बाई ५ फुट १० इंच, दोहरा मजबूत जिस्म, नाक पर
चोट का निशान, आँखें दरम्यानी तथा उठती-बंद होती पलकें. बड़ी-बड़ी मूँछे
तथा उन्हें बार-बार ऐंठना, धूप तथा तेज उजाले में आँखें मिचकाना, गर्दन
झुकाकर चलना. बाल खिचड़ी तथा पीछे की ओर कढ़े हुए, उम्र करीब ४० साल,
अधिक तम्बाकू खाना और `कमांडर' सिगरेट पीना.
यह है छवि छबिराम की
उत्तर प्रदेश विधानसभा के पटल पर, अखबारों एवं पत्र-पत्रिकाओं के पृष्ठों
पर तथा संसद्-भवन में सबसे अधिक चर्चा छबिराम की रही. सत्ता-पक्ष एवं
विपक्ष में जबरदस्त खींचतान इसके नाम पर हुई. कुछ पत्र-पत्रिकाओं ने
छबिराम को `नयनाभिराम', `अभिराम', `सम्राट' तथा `जनप्रिय' से लेकर `बेताज
बादशाह' तक बना डाला. हम तिल का ताड़ बनाने में कुशल हैं. कलम को चापलूसी
की स्याही में डुबाने में नहीं झिझकते. चापलूसी किसकी! डकैत की! ऐसा कौन
था, कैसा था, ज़रा गौर फरमाएँ कैसा था छबिराम.
दस्यु छबिराम का जन्म दिनांक १४ फरवरी, १९४२ को ग्राम हरनागपुर, मौजा
चोखा, थाना कुरावली (मैनपुरी) में हुआ. उसके पिता निरंजन उर्फ चोरौंजी
अहिर मध्य-वर्ग के युवक थे. छबिराम बचपन से ही ह्ष्ट-पुष्ट था. उसके
कक्षा ५ स्थानीय गाँव के स्कूल से पास किया. इसके पश्चात् कक्षा ६
दयानन्द इन्टर कॉलेज से उत्तीर्ण किया. कक्षा ७ में फेल हो जाने के कारण
उसने २० मई १९५५ से पढ़ना छोड़ दिया. कुसंग के कारण वह बुरी लतों का
शिकार होता चला गया.
इसी बीच उसकी शादी नगला आम, थाना छिबरमऊ, फर्रूखाबाद के निवासी गेंदालाल
की लड़की से हुई. इसका उठना-बैठना इलाके के गुण्डों व बदमाशों के साथ बढ़
गया. यहाँ से उसकी पहुँच जरमन गैंग तक हो गयी. जरमन गैंग के समाप्त होने
के बात यह पोथी के साथ-साथ ही डी-१५ डाकू अलवर के साथ हो लिया. अब तक वह
सक्रिय भूमिका निभाने लगा था. उसने अलवर के साथ एटा, मैनपुरी, फर्रुखाबाद
और शाहजहाँपुर में संगीन वारदातों में भाग लिया.
उसका नाम सक्रिय सूची में आ गया था.
अलवर का अंत होते ही उसने यह गैंग छोड़कर काशी गैंग डी-२५ से सम्पर्क
बढ़ा लिया. अब वह काशी का दाहिना हाथ और सक्रिय गैंग-लीडर बन चुका था.
उसका आतंक अब स्पष्टतया जनता पर था. लोग उसका नाम लेने से घबराते थे.
आतंक भरपूर था. काशी के मारे जाने के पश्चात् वह स्वच्छन्द रूप से
गैंगलीडर बन गया. उसका कार्यक्षेत्र काली नदी की घाटी और जमुना नदी के
जंगल बन गए. वह अधिकतर अपने ग्राम हरनागपुर तथा अलीगंज के पास अहीरों के
जंगलों में रहता, वहाँ से लम्बे अपराध करता और आँखों में धूल झोंककर ओझल
हो जाता. छबिराम अपने क्षेत्र पर छा गया.
वह पुलिस-अधीक्षक की वर्दी पहनने लगा. उसके सदस्य भी अधिकांशत:
पुलिस-~वर्दी पहनते.
छबिराम के साथ अब उसका दूसरा सहयोगी पोथी भी मिल गया था. पोथी ग्राम
बेहटी, थाना कलान, जिला शाहजहाँपुर के निवासी चिरौंची का पुत्र था. वह
बचपन से ही व्यभिचारी, निर्दयी एवं शराबी था. उनपरपुर की डकैती में गोली
लगने के बाद वह एक पैर से कुछ लँगड़ाने लगा. पोथी के भाई व रिश्तेदार
रघुबीरा व जवाहर इत्यादि भी इसके साथ हो लिए. अब गैंग काफी बढ़ चुका था
और उसने फर्रुखाबाद, एटा, मैनपुरी तथा बदायूँ में वारदातें करना आरम्भ कर
दिया.
सियादेवी से आशनाई
नेकराम के माध्यम से छबिराम का संबंध सियादेवी से हुआ. वे दोनों सियादेवी
के प्रेमपाश में फँसते चले गए. इसी बीच एक हत्या के सिलसिले में छबिराम
को जेल हो गयी, जिसका लाभ उठाकर हड़ाई के एक ठाकुर उदयबीर सिंह ने नेकराम
की हत्या करा दी क्योंकि सियादेवी से उदयबीर के भी सम्बन्ध थे. सियादेवी
उसी ग्राम के ठाकुर मलखानसिंह की पत्नी थी.
जेल से छूटने के बाद छबिराम सियादेवी को खुलेआम अपने साथ रखने लगा.
सियादेवी की आशनाई ने उसे अंधा बना दिया. एक दिन छबिराम हड़ाई में ठहरा
था तभी पुलिस आ गयी. इस मुठभेड़ में महेन्द्र नामक एक कान्सटेबिल मारा
गया. छबिराम भाग गया. परन्तु पुलिस ने कान्सटेबिल महेन्द्र की हत्या के
आरोप में सियादेवी को जेल भेज दिया. सियादेवी के बहनोई (अंगूरी देवी के
पति शिवरतन सिंह) ने उसकी जमानत करवायी तथा उसे अपने साथ फर्रुखाबाद के
पखना गाँव में ले गया. किन्तु पुलिस द्वारा प्रताड़ित किए जाने पर शिवरतन
सिंह ने गाँव छोड़ दिया और सियादेवी तथा अंगूरीदेवी के साथ फतेहगढ़ रेलवे
स्टेशन के निकट एक किराये के मकान में रहने लगा. फतेहगढ़ में ही सियादेवी
ने अपने पति व बच्चों को भी बुला लिया.
इसी बीच छबिराम को सियादेवी व अंगूरी देवी के फतेहगढ़-प्रवास की जानकारी
मिल गयी. एक रात वह फतेहगढ़ आ धमका. इसके बाद शिवरतन सिंह को थाने अलीगंज
के सग्गुपुरा गाँव में ले जाकर छबिराम ने उसकी हत्या कर दी. वह सियादेवी
व उसकी पुत्री मनीश को लेकर अज्ञात प्रवास में मथुरा में रहने लगा. इसके
बाद उसने अपने दामाद राजेन्द्र सिंह (जो ग्वालियर के मिल में काम करता
था) की सहायता से एक मकान सियादेवी उर्फ शान्तिदेवी के नाम से ४०,०००
रुपये में खरीदा और अवकाश-प्राप्त मिलिटरी सूबेदार की हैसियत से वहाँ
रहने लगा. उसने अधिकांश नकदी फिक्स डिपाजिट में तथा जेवर बैंक  फ इंडिया
का ग्वालियर शाखा के लॉकर में रख दिए.
इस प्रकार नवम्बर १९८० से छबिराम सामान्य गृहस्थ-जीवन बिताने लगा. उसने
मनीशा को ट्यूशन पढ़ाने के लिए एक मास्टर रख लिया. परन्तु उक्त मास्टर ने
मनीशा पर डोरे डालने शुरु कर दिए. छबिराम की जानकारी में जब यह बात आयी
तो उसने मास्टर की मरम्मत कर दी. बदले की भावना से प्रेरित होकर मास्टर
ने स्कूली छात्रों से हमला कराने का उपाय सोचा. परन्तु मनीशा ने मास्टर
को आगाह कर दिया कि उसका पिता क्रूर है. मास्टर ने पुलिस को खबर कर दी और
५ मार्च, १९८१ को पुलिस ने छबिराम के घर पर हमला बोल दिया. छबिराम
सियादेवी व मनीशा को छोड़कर भाग गया. पुलिस ने सियादेवी को भा.द.वि. की
धारा २१६ के अन्तर्गत गिरफ्तार कर लिया तथा उसे मध्यप्रदेश दस्युग्रसित
क्षेत्र अध्यादेश के अन्तर्गत जेल भेज दिया.
पुलिस ने बैंक  फ इंडिया के लॉकरों की तलाशी ली और सोना, चाँदी, नकदी व
एफ. डी. आर. के कागजात जब्त कर लिए.
छबिराम फिर छिप गया.
इसके पश्चात् उसने अचानक धमाके के साथ अपराध-जगत् में कदम रखा.
नथुवापुर का नृशंस हत्याकाण्ड
दस्यु छबिराम की प्रथम मुठभेड़ कम्पिल, जनपद फर्रुखाबाद के थानाध्यक्ष से
१० अप्रैल १९८१ को हुई जिसमें एक डकैत मारा गया. परन्तु छबिराम ने बदला
लिया और ४ मई, १९८१ को ग्राम नकटई (थाना अलीगंज, जिला एटा) में २९
आदमियों की हत्या कर दी. अभी पुलिस सँभल भी नहीं पायी थी कि १० मई, १९८१
को ग्राम घिरोए (जिला मैनपुरी) में उसके गैंग ने एक मुठभेड़ में एक
सब-इंस्पेक्टर तथा ५ पुलिस कान्सटेबिलों की हत्या कर दी. १७ मई, १९८१ को
पुलिस व दस्यु-मुठभेड़ में २ डकैत मारे गए.
अब दस्यु-उन्मूलन-अभियान का शुभारम्भ किया जा चुका था. कानपुर, जालौन,
बदायूँ, फर्रुखाबाद, एटा, मैनपुरी, आगरा एवं इटावा की पुलिस डाकुओं की
समाप्ति-हेतु अपना प्रयास कर रही थी.
तभी एक और घटना घटी. सराय अगध के छोटे-से कस्बे में शाम के धुँधलके में
पुलिस-वर्दी में कुछ लोग अरिहन्तशरण की दूकान पर गए. उनके साथ एक व्यक्ति
डाकू-वेश में बँधा हुआ था. उन्होंने बताया कि इस बदमाश की सूचना के
अनुसार कुछ लोग उसके घर में घुसे हुए हैं. अरिहन्तशरण जल्दी-जल्दी दूकान
बन्द करके एक-दो अन्य व्यक्तियों को लेकर पुलिस वेशधारी डकैतों के साथ घर
की ओर बढ़ चले. वहाँ पर पहले से कुछ वास्तविक बदमाश थे. अब पुलिस वेशधारी
बदमाश व पहले से मौजूद बदमाशों ने मिलकर लूट-पाट मचा दी. बदमाशों ने
अरिहन्त व उसके भाईयों के घरों को लूटा और जी भरकर लूटा. इसके बाद वे
अंधाधुन्ध फायरिंग करते हुए भाग गए. इस फायरिंग के परिणामस्वरूप गरीब
किसान मुन्ना की मौत हुई.
इस डकैत की सूचना थाने पर ७ अगस्त, ८१ की प्रात: ८ बजकर ५ मिनट पर
प्राप्त हुई. और भा.द.वि. की धारा ३९६ के अंतर्गत अपराध सं. २४४ दर्ज
हुई. इस अपराध की विवेचना-हेतु इन्सपेक्टर राजपालसिंह स्वयं कुछ फोर्स व
एक सैक्शन पी.ए.सी. लेकर गए. जैसे ही वे ग्राम सराय अगध पहुँचे
कान्सटेबिल हरिदास ने सूचना दी कि परघनापुर के रामप्रकाश बढ़ई के यहाँ
बदमाशों का खाना बना रहा है. उसने यह भी बतलाया कि छबिराम वहीं कहीं है
और उसके ४०-५० साथी उस गाँव के अलग-अलग घरों में विश्राम कर रहे हैं.
इन्सपेक्टर राजपालसिंह ने देर नहीं की. वह फोर्स लेकर परघनापुर की ओर चल
पड़े. ग्राम टेहेलिया में उन्होंने गाड़ियाँ छोड़ दीं. ३ सिपाही गाड़ी की
सुरक्षा-हेतु छोड़ दिए.
इन्स्पेक्टर राजपाल के पुलिस-दल ने ग्राम नदराला में इकराम के टयूबवेल से
निकट के बाग में डकैतों को देखा.
डकैतों ने भी पुलिस को देख लिया.
फायरिंग आरम्भ हो गई. पुलिस ने डकैतों का पीछा किया. डकैतों ने नगला परम
के पास मिटूसिंह के बाग में आड़ ले ली. अन्धाधुन्ध फायरिंग हो रही थी.
दुर्भाग्य पुलिस के साथ था. धीरे-धीरे पुलिस-दल का गोला-बारूद समाप्त
होने लगा. जो सहायता आनी थी, वह भी नहीं आयी. पुलिस ने २-३ बदमाश ढ़ेर कर
दिए थे परन्तु भगवान को कुछ और मंजूर था. किसी गाँव वाले ने पुलिस के
कारतूस समाप्त होने की बात डकैतों को बतला दी. डकैत ज्यादा भी थे.
उन्होंने चारो तरफ से पुलिस को घेर लिया और बन्दूक की नोक पर इन्स्पेक्टर
राजपालसिंह, सं.इ. के.पी. पाण्डे, का. भीखमसिंह, का. जगदीशप्रसाद, का.
चोखेला, हे.का.पी.ए.सी. लालराम, हे.का.पी.ए.सी. अमरसिंह, का. वासुदेव
सिंह, कान्सटेबिल पी. ए. सी. प्रेमनरायन गौतम तथा पुलिस की सहायता करने
वाले स्थानीय ग्रामीण इसरार, सतीशचन्द्र एवं छेदालाल ने वीरगति प्राप्त
की. का. पी. ए. सी. राकेश कुमार गंभीर रूप से घायल हुआ. मृत पुलिस
कर्मियों तथा जनता से १ एल.एम.जी., ३ एस.एल.आर., एक जी.एफ. रायफल, एक ३८
बोर रिवाल्वर, `३०३' की ५ रायफलें, एक डी.बी.बी.एल. डकैतों ने प्राप्त कर
ली.
पुलिस पर यह बहुत गहरी चोट थी.
सारा प्रशासन तिलमिला उठा.
डाकुओं को अत्याधुनिक हथियार प्राप्त हो गए थे.
उनके हौसले बुलन्द थे.
इस वारदात के बाद छबिराम ने काली नदी का किनारा छोड़ दिया. वह यमुना की
ओर बढ़ गया. वहाँ १५ अक्तूबर, ८१ को एक मुठभेड़ में ग्राम रखेड़ा (थाना
बलदहता, जिला मैनपुरी) में छबिराम-गिरोह के ४ सदस्य मारे गए. अब पोथी व
महाबीर भी उससे अलग हो गए थे. और अनारसिंह भी स्वतंत्र रूप से वारदात कर
रहा था. इधर प्रशासन भी कमर कस चुका था.
दस्यु-उन्मूलन-अभियान
यह जानना आवश्यक है कि दस्यु-दल का अगुआ कौन है? उसमें कितने सदस्य हैं
कितने हथियार हैं? उन्हें कौन पनाह देता है, वे कहाँ जाते हैं? इस
सम्बन्ध में सामान्य जानकारी बहुत कम है. मैंने पाया कि हमारा आधार केवल
उड़ती हुई खबरें हैं. उसमें लेशमात्र भी तथ्य नहीं है. अत: यह आवश्यक था
कि दस्यु-दलों की विस्तृत सूची बनायी जाए एवं समस्त आवश्यक जानकारियाँ
प्राप्त की जाएँ. यह कार्य द्रुतगति से किया गया. परिणामस्वरूप दस्युदलों
के संबंध में जानकारी का सिलसिला बन गया और ठोस सूचनाओं का ताँता बँध
गया.
उत्तर प्रदेश पुलिस के तत्कालीन पुलिस महानिरीक्षक एवं महानिदेशक श्री
नरेश-~कुमार जी वर्मा ने २ नवम्बर को लखनऊ में दस्यु-उन्मूलन सम्बन्धी एक
बैठक की. इसमें बरेली-क्षेत्र के पुलिस उपमहानिरीक्षक श्री प्रकाशसिंह और
मैंने भाग लिया. उसी समय गोपनीय योजना और कार्यवाही का सूत्रपात हुआ.
फर्रुखाबाद, एटा, बदायूँ एवं शाहजहाँपुर में विशेष अभियान-हेतु बरेली में
५ नवम्बर को एक बैठक हुई जिसमें आगरा एवं कानपुर के पुलिस
उपमहानिरीक्षकों ने भी भाग लिया. बरेली-क्षेत्र के उपमहानिरीक्षक श्री
प्रकाशसिंह को अभियान की `कमाण्ड' सौंपी गई. ९ नवम्बर को उन्होंने जनपद
फर्रुखाबाद के थाना कायमगंज में बैठक की और १५ नवम्बर, १९८२ को अभियान
आरम्भ हो गया. बदायूँ जनपद के दो विशेष दस्तों तथा एटा, फर्रुखाबाद,
शाहजहाँपुर के एक-एक दस्ते को पाँचों जिलों के बार्डर छद्यवेश में
नियुक्त कर दिया गया. पुलिस डाकू-वेश में और डाकू पुलिस वेश में.
मुखबिर खास : दस्यु-तलाश
घटाटोप अंधकार--डरावनी रात
१७ नवम्बर को अचानक पुलिस उपमहानिरीक्षक श्री प्रकाशसिंह को सूचना मिली
कि पोथी अपने गैंग के साथ मोहन नगला के निकट घूम रहा है.
उन्होंने सब-इन्स्पेक्टर सुखपाल सिंह के नेतृत्व में बदायूँ जनपद के
विशेष दस्ते को गैंग से निपटने के लिए भेजा और स्वयं आपरेशन संचालन किया.
मुठभेड़ हुई और इनामी डकैत रघुबीरा व जयबीरा मारे गए. पुलिस का उत्साह व
हौंसला बढ़ा. यह दस्युओं पर प्रथम सफल चोट थी. नथुआपुर काण्ड की एक एस.
एल. आर. एक रायफल के अतिरिक्त बड़ी मात्रा में कारतूस व ग्रेनेड बरामद
हुए.
२१ नवम्बर को इसी गैंग का नेमसिंह उर्फ निम्मा मारा गया.
२७ नवम्बर को महाबीरा गैंग का बालकराम मार दिया गया. १५ दिसम्बर को पोथी
गैंग के दुर्दान्त दस्यु जबरसिंह, यदुनाथ, नरेश, शंकर तथा सोनपाल
शाहजहाँपुर एवँ बदायूँ पुलिस द्वारा गिरफ्तार कर जेल भेजे गए.
उक्त अपराधियों से पूछताछ के बाद पुलिस को छबिराम और पोथी गैंग के जखीरे
की जानकारी मिली जिसके आधार पर पुलिस ने एक छापे के दौरान फर्रुखाबाद,
शाहजहाँपुर एवं बदायूँ के सीमा-क्षेत्र में उप-पुलिस-अधिक्षक प्रेमप्रकाश
सिंह, इंस्पेक्टर के. के. गौतम, स. इ. के. सी. शर्मा, स. इ. गौड़
(शांहजहाँपुर) एवं स. इं. डी. पी. गुवाल के नेतृत्व में एक बाग से अवैध
हथियारों का जखीरा बरामद किया. इसमें १२ बोरे की २४ एक-नाली बंदूकें, १२
बोर के ८ देशी तमंचे, ३१५ बोरे के २ रिवाल्वर तथा ३१५ बोर की एक रायफल
एवं भारी मात्रा में अवैध कारतूस बरामद किए गए. अवैध हथियारों की यह अपने
किस्म की सबसे बड़ी बरामदगी थी. पोथी-गिरोह अब लगभग ध्वस्त हो चुका था.
काशी-गिरोह का सफाया
२४-२५ दिसम्बर की रात्रि में ग्राम गुदनी, थाना बिल्सी के जंगल में काशी
एवं बिहारी के सम्मिलित गिरोह के साथ पुलिस की भीषण मुठभेड़ हुई.
थानाध्यक्ष बिल्सी को विश्वस्त सूत्रों से यह ज्ञात हुआ था कि काशी गैंग
गुदनी के जंगल में डकैती डालने के उद्देश्य से ठहरा हुआ है और पास के
किसी क्षेत्र में कहीं भी वारदात कर सकता है.
बिल्सी के थानाध्यक्ष श्री वीरेन्द्रसिंह वशिष्ठ ने अपने नवागन्तुक
क्षेत्राधिकारी श्री आर. पी. सिंह को सूचना दी. उन्होंने गुदरी के जंगल
को घरने की व्यूह-रचना बनायी एवं धीरे-धीरे गैंग पर घेरा डाला.
बढ़ती हुई पुलिस पार्टी पर गैंग ने अन्धाधुन्ध फायरिंग की. परन्तु घेरा
सफलता-~पूर्वक डाला जा चुका था. पुलिस ने होशियारी से १३ बदमाशों को मौके
पर ही शस्त्रों के साथ गिरफ्तार कर लिया. गिरफ्तार अभियुक्तों से पूछताछ
के परिणामस्वरूप अवैध शस्त्र बनाने की दो फैक्टरी बरामद हुई जिनमें अनेक
प्रकार के अवैध अस्त्र बनाने के उपकरण एवं पर्जें भी बरामद हुए.
उक्त मुठभेड़ की उल्लेखनीय बात यह रही कि गैंग का एक भाग गुदनी नगला की
ओर भाग निकला किंतु नगला की ओर लाईटिंग स्कवायड द्वारा जो एम्बुश लगाया
गया था, उससे भागते बदमाशों पर गोलीबारी हुई. इस गोलीबारी के
परिणामस्वरूप ४ डाकू मौके पर मारे गए जिनके कब्जे से एक फैक्टरी की बनी
विंचिंस्टर रायफल, ३०३ बोर की एक देशी रायफल, एस. बी. बी. एल. गन, एक
देशी तमंचा कारतूसों के साथ बरामद हुए.
इस संदर्भ में विशेष बात यह है कि उक्त मुठभेड़ २४-२५ दिसम्बर १९८१ की
रात्रि में हुई. तत्कालीन मुख्यमंत्री, उत्तर प्रदेश की भीष्म-प्रतिज्ञा
का, कि समस्त डाकुओं का सफाया किया जाएगा, यह अंतिम दिन था.
इस प्रकार बदायूँ ने काशी गैंग के ध्वस्त करने के अभियान में एक
महत्त्वपूर्ण योगदान दिया. ज्ञातव्य रहे कि काशी गैंग के पकड़े गए
सदस्यों में वे व्यक्ति भी थे जिन्होंने पुलिस उपाधीक्षक स्वर्गीय श्री
रामनरायन पाण्डे तथा स्वर्गीय ए. एम. चतुर्वेदी को एटा-क्षेत्र में मार
दिया था. कुछ दिन पूर्व कलकत्ता से आए हुए यात्रियों को गंगा की कटरी में
लूटा था. इस गैंग के कतिपय सदस्य बदायूँ पुलिस द्वारा समय-समय पर मारे गए
हैं तथा इनके द्वारा की गयी पकड़े भी छुड़ायी गयी हैं. इसमें सहसवान के
डॉक्टर ईश्वरचन्द गांधी के लड़के तथा ग्राम गौदी नगला के लड़के की पकड़
अत्यन्त महत्त्वपूर्ण है.
डकैतों का सफाया सारे प्रदेश में
१ फरवरी, १९८१ को बहुचर्चित बेहमई-काण्ड के पश्चात् पुलिस के सामने
दस्युओं द्वारा किए जाने वाले काण्डों की एक बाढ़-सी आ गयी. इस क्रम में
१८ दिसम्बर, १९८१ को `दिहुली-काण्ड' हो गया. यह सब डाकुओं की बढ़ती
क्रूरता का परिचायक था और पिछले शासन व प्रशासन की ढिलाई का भी परिणाम
था. मुख्यमंत्री जी इस बात के लिए कृतसंकल्प थे कि शासन, प्रशासन व पुलिस
की छवि सुधारी जाए. नई योजना का क्रियान्वयन स्वाभाविक था.
दस्यु-समस्या से प्रभावी रूप से निपटने के लिए २२ अक्तूबर, १९८२ को उत्तर
प्रदेश के राज्यपाल श्री सी. पी. एन. सिंह ने सरकार को व्यापक अधिकार
देनेवाला `डकैती प्रभावी अध्यादेश' जारी कर दिया.
उक्त अध्यादेश के अन्तर्गत एटा, मैनपुरी, जालौन, फर्रुखाबाद, बदायूँ,
हमीरपुर, कानपुर (ग्रामीण), आगरा, बाँदा, इटावा एवं झाँसी को
दस्यु-प्रभावित-क्षेत्र घोषित कर दिया गया.
अब दस्यु-उन्मूलन-अभियान ऊपर लिखित सभी जिलों में पूर्ण गति से चल रहा
था. अब तक फूलनदेवी, मुश्तकीम, विद्याराम, लखीराम, खरदूषण, मतौला,
बृजवासी, बलवान गडेरिया, जयराम, रामऔतार तथा कालीचरण के गिरोह निष्क्रिय
कर दिए गए थे. राधे व सन्तोषा तथा उसके साथियों को गिरफ्तार कर जेल भेज
दिया गया.
