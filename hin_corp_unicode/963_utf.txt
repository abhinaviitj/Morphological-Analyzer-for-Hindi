<आ.ळ्.><ञ्.ठ्.><ढ्तरिक फ्रसड् शक्सेन><ळवनि><१९८३><खुम्लोक् शन्स्ट्हन्><ंएएरुट्><१०२ टो १६९><२४००><ढ्तरिक फ्रसड् शक्सेन-लवनि><ढ्हनन्जय् खुमर्>

लावनी
द्वारिका प्रसाद सक्सेना.
लोक-गीत तीन प्रकार के मिलते हैं, परम्परा-प्रवाही, लिखित और प्रकीर्ण. लावनी
का सम्बन्ध लिखित लोक-गीतों से है. यह लावनी-साहित्य किसी एक देश, एक भाषा, एक
जाति एवं एक वर्ग से सम्बन्धित नहीं रहा है, अपितु इसका संबंध अनेक
स्थानों, अनेक भाषाओं, अनेक-जातियों एवं अनेक वर्गों से रहा है. इसीलिए लावनी
लोक-साहित्य की सबसे अधिक प्रभावशाली एवं लोकप्रिय विधा के रूप में प्रसिद्ध
है.
आरम्भ में लावनी का सम्बन्ध सन्तों, एवं फकीरों से अधिक रहा है, क्योंकि पहले
सन्त या फकीर ही लावनी गाया करते थे और लावनी के लिए सभाओं दंगलों एवं अखाड़ों
का आयोजन नहीं किया जाता था. सन्त या फकीर अपने भक्तों या शिष्यों के सम्मुख
अत्यंत भाव-विभार होकर लावनी गाते थे और उन लावनियों में भक्ति-भावना अथवा
आध्यात्मिक भावों का ही प्राधान्य रहता था. इसी कारण लावनी के आदि प्रवर्त्तकों
में सन्त तुकनगिरि और फकीर शाहअली के नाम प्रसिद्ध हैं. धीरे-धीरे यह
गायन-पद्धति इतनी मनोरंजक एवं आकर्षक हो गयी कि सन्तों और फकीरों के यहाँ से जन
साधारण के मैदान में उतर आयी और लोक-गीत के रूप में प्रचलित हो गयी. पहले
लावनियों की दो मंच पद्धतियाँ प्रचलित थीं-महा-~राष्ट्री और उत्तर भारतीय.
महाराष्ट्र में इसके अखाड़े या मंच को सभा महफिल अथवा तमाशा नाम दिया जाता था.
इसमें गायक अभिनय के साथ मंच पर बैठे-बैठे लावनी गाया करते थे. सत्रहवीं
शताब्दी में लावनी इतनी अधिक लोकप्रिय हो गयी थी कि महाराष्ट्र के 'तमाशों' के
अन्तर्गत जो संक्षिप्त अभिनय किया जाता था उसमें लावनी के गायन की पद्धति ही
प्रमुख रूप से अपनायी जाती थी और तमाशे में भाग लेने वाले नर्तक तथा नर्तकियाँ
एवं अन्य अभिनेता इन लावनियों को विविध ढंग से गा-गाकर दर्शकों का मनोरंजन किया
करते थे. यहाँ पहले लावनी के मंच पर नाटक की भाँति रंग-पूजन के रूप में
देव-~स्तुति का प्रचार था. देव-स्तुति के लिए कभी सरस्वती, कभी श्रीकृष्ण
अथवा कभी गणेश आदि किसी अन्य इष्टदेव की स्तुति का गायन किया जाता था.
तदुपरान्त कुछ हास्य एवं मनोरंजन से परिपूर्ण संवाद प्रस्तुत किये जाते थे. ये
संवाद किसी विदूषक या 'सौगाड्या' द्वारा मनोविनोद के लिए मंच पर प्रस्तुत किए
जाते थे. इन संवादों के उपरान्त तीन कुमारियाँ नृत्य करती हुई रंगमंच पर
उपस्थित होती थीं और नृत्य के साथ-साथ लावनियाँ भी गाती थीं. वे नर्तकियाँ
दर्शकों के समीप जाकर उनकी फरमाइशें भी सुनती थीं और धन का संग्रह भी करती थीं.
तदुपरान्त दर्शकों एवं श्रोताओं के अनुरोध पर लावनियाँ गायी जाती थीं. लावनी के
मंच पर उक्त प्रथा महाराष्ट्र में दीर्घ अवधि तक प्रचलित रही.
उत्तरी भारत में लावनी के मंच की प्रथा दक्षिण की महाराष्ट्रीय पद्धति से
पूर्णतया भिन्न रही है. यहाँ दंगल का आरम्भ अवश्य किसी देव-स्तुति से होता
है, परन्तु यहाँ मंच पर न तो विदूषक या 'सौगाड्या' उपस्थित होता है, और न यहाँ
तीन कुमारियाँ नृत्य के साथ लावनियाँ प्रस्तुत करती हैं. यहाँ तो स्पष्ट रूप से
मंच पर दो दल आमने-सामने बैठकर लावनी गाते हैं, एक दूसरे की चुनौतियों का उत्तर
देते हैं और रात भर लावनियों का गायन चलता रहता है. उत्तरी भारत की मंच पद्धति
यह है कि यहाँ सर्वप्रथम मंगलाचरण के रूप में किसी देवी-देवता की स्तुति की
जाती है, जिसे सखी दौड़' या 'दौड़-साखी' के नाम से अभिहित किया जाता है. यह
शब्द वास्तव में 'दौरे साकी'हैं जिसका अपभ्रंश रूप 'सखी दौड़' या 'दौड़ साखी'
प्रचलित हो गया है. कहीं-कहीं पर मंगलाचरण के पूर्व `चंग' नामक वाद्य पर निशान
चढ़ाने की प्रथा भी प्रचलित है. मंगलाचरण के उपरान्त एक दल का कलाकार अपनी
लावनी प्रस्तुत करता है, उसका उत्तर दूसरे पक्ष का कलाकार देता है. इस तरह
दोनों दलों के लावनी कलावन्त परस्पर चुनौतियाँ देते हुए लावनियाँ प्रस्तुत करते
हैं और रात भर लावनियाँ गायी जाती हैं. जो पक्ष अपने विरोधी पक्ष की लावनी का
उत्तर नहीं दे पाता है अथवा उसी के वजन पर लावनी नहीं सुना-~पाता है, वह पराजित
माना जाता है. लावनी के गायन हेतु पहले हुड़क्का ढफ आदि वाद्यों का प्रयोग होता
था, परन्तु आजकल तो 'चंग' नामक वाद्य का ही प्रयोग होता है. दंगल में लावनी के
गाने का अधिकार केवल उन्हीं कलाकारों का होता है, जो किसी अखाड़े से सम्बद्ध
होते हैं तथा जो विधिवत् किसी गुरू के शिष्य होते हैं. लावनी का आरम्भ होते ही
मंच पर जो प्रश्नोत्तरात्मक लावनियाँ प्रस्तुत की जाती हैं, उनको 'दाखला' के
नाम से अभिहित किया जाता है. एक पक्ष का लावनीकार जिस रंगत, छन्द और तुक में
अपनी पहली लावनी प्रस्तुत करता है, दूसरे पक्ष के लावनीकार को उसके उत्तर में
उसी रंगत, उसी छन्द और उसी तुक में 'दाखला' (प्रारम्भिक लावनी) प्रस्तुत करना
पड़ता है. इसके लिए गुरू या उस्ताद लोग भी दंगल में बैठे रहते हैं जो शीघ्र ही
उसी प्रकार की लावनी तैयार कर देते हैं और कभी-कभी स्वयं ही मंच पर गाकर अपनी
लावनी प्रस्तुत किया करते हैं.
लावनी के दो प्रसिद्ध पक्ष माने गए हैं जो 'तुर्रा' और 'कलगी' के नाम से
प्रसिद्ध हैं. वैसे इनके अतिरिक्त दत्त, टुण्डा, मुकुट, सेहरा, मौड़,
चिड़ियाँ, अनगढ़, छत्तर, लशकरी, टकसाली, चेतना बन्दी आदि को अनेक भेदोपभेद सुने
जाते हैं. परन्तु प्रमुख दो ही पक्ष हैं तुर्रा और कलगी. इनमें से 'तुर्रा' को
कुछ पक्षधरतो ब्रह्मा या शिव के रूप में मानते हैं और उनका मत है कि ब्रह्मा
ही संसार का आदि तत्व है. जीव उसी का एक अंश है. माया उसकी उद्भाविका शक्ति
है, जो अज्ञान रूपा है और जिससे यह समस्त जड़चेतन दृष्टिगोचर होता है. कुछ
'तुर्रा' को निरं-~जन रूप मानते हैं. साथ ही 'कलगी' को 'माया' बताते हैं जो
दुर्गा, पार्वती, देवी आदि के रूप में मानी जाती है. इस प्रकार उनके मत से यदि
'तुर्रा' पुरुष है तो 'कलगी' नारी है. 'तुर्रा' यदि ब्रह्मा है, तो 'कलगी' माया
है. 'तुर्रा' जगन्नियंता शिव है तो 'कलगी' उन्हीं के संकेत पर चलने वाली अथवा
उनकी अंकशायिनी दुर्गा है. इस तुर्रा पक्ष के प्रवर्त्तक तुकनगिरि माने जाते
हैं और कलगी पक्ष के प्रवतक शाह-~अली प्रसिद्ध हैं. तुकनगिरि अद्वैतवादी या
ब्रह्मवादी थे तथा शाहअली सूफी सन्त थे. इसी कारण तुकनगिरि ने अपने तुर्रा को
ब्रह्म या पुरुष रूप में माना है, जबकि सूफियों ने ईश्वर या ब्रह्मा को नारी
रूप में स्वीकार किया है. इसीलिए शाहअली ने 'कलगी' को नारी माया या देवी के रूप
में माना है. पीछे चलकर लोगों को सूफी मत की इस मान्यता का तो ध्यान नहीं रहा
कि वहाँ ईश्वर की ही नारी रूप में कल्पना की गयी है. इसीकारण तुर्रा पक्ष को
ब्रह्मा या पुरुषवाचक तथा कलगी पक्ष को माया या नारीवाचक मान लिया गया. उधर
कलगी पक्ष वाले अब 'कलगी' की सर्वोपरिता सिद्ध करने के लिए उसे आदि-शक्ति या
माता मानते हैं और शिव एवं ब्रह्मा को उसका पुत्र कहते हैं. जो भी हो, इन दोनों
पक्षों का कोई लिखित प्रमाण तो मिलता नहीं. केवल किम्बदन्तियों के रूप में कुछ
बातें अवश्य मिल जाती हैं जो इन दोनों पक्षों पर प्रकाश डालती हैं.
कहा जाता है कि तुकनगिरि और शाहअली दोनों सन्त एक बार घूमते-घूमते महाराष्ट्र
प्रदेश में पहुँचे. वहाँ उनकी लावनियों की प्रसिद्धि सुनकर तत्कालीन मराठा-शासक
इन दोनों सन्तों को अपने दरबार में लावनी गाने के लिए आमंत्रित किया. दोनों
सन्तों ने बड़ी तन्मयता के साथ अपनी-अपनी लावनियाँ सुनाई, जो आध्यात्मिकता के
रंग में रँगी हुई थीं और जिनको सुनकर मराठा शासक अत्यंत प्रसन्न हुआ था. अन्त
में उन दोनों का सम्मान करते हुए उस मराठा-शासक ने अपनी पगड़ी में से निकालकर
'तुर्रा' तो तुकनगिरि को दे दिया और 'कलगी' शाह-~अली को भेंट कर दी. कुछ
विद्वानों का मत है कि उक्त घटना सम्राट अकबर के दरबार से सम्बन्धित है और
सम्राट अकबर ने ही अपनी पगड़ी से 'तुर्रा' निकालकर तुकनगिरि महाराज को अर्पित
किया था. और 'कलगी' निकालकर फकीर शाहअली को भेंट की थी. एक विद्वान् का विचार
यह भी है कि सूफी सन्त शाहअली के दो पुत्र अरब से भारत में आए थे. उनमें से एक
तो सन्त तुकनगिरि का शिष्य होकर एकेश्वाद या ब्रह्मवाद की लावनियाँ गाने लगा
था और दूसरा अपने पिता शाह-~अली की तरह सूफी मत का अनुयायी होने के कारण सूफी
धर्म सम्बन्धी लावनियाँ गाता था. दोनों ही गायक एक बार सम्राट अकबर के निमंत्रण
पर उनके दरबार में फतेहपुर सीकरी पहुँचे और दोनों ने अपनी-अपनी लावनियाँ
सुनायीं, जिन्हें सुनकर सम्राट अकबर बहुत प्रसन्न हुए और दोनों के सम्मानार्थ
एक को 'तुर्रा' और दूसरे को 'कलगी' भेंट की गयी, जो आगे चलकर 'लावनी' के दो
पक्षों के निशान बन गए. इस प्रकार उक्त मान्यताओं के आधार पर इतना ही स्पष्ट
रूप से ज्ञात होता है कि लावनीकारों के दो पक्षों का विभाजन 'तुर्रा' और 'कलगी'
के नाम से लगभग सोल-~हवीं शताब्दी के आस-पास अवश्य हो गया था तथा इससे पूर्व
लावनी के स्पष्ट रूप से कोई दो अखाड़े या दो पक्ष नहीं थे तथा यह कला केवल
सन्तों या सूफी फकीरों तक ही सीमित थी.
आज लावनी के दंगलों एवं अखाडों पर दृष्टिपात करने के उपरान्त पता चलता है कि
लावनी के दंगलों में जब एक पक्ष का लावनीकार अपनी लावनी से कोई प्रश्न उपस्थित
करता है, तब दूसरे पक्ष के लावनीकारों को वह चुनौती देता है. और दूसरे पक्ष
वाले उसकी चुनौती को स्वीकार करके उसके प्रश्न का उत्तर देते हैं. ये
प्रश्नोत्तर पूर्ण लावनियाँ बड़ी मनोरंजक एवं शिक्षाप्रद होती हैं तथा इनमें
वैज्ञानिक एवं आध्यात्मिक ज्ञान के अतिरिक्त व्यावहारिक ज्ञान भी पर्याप्त
मात्रा में विद्यमान रहता है. इसी करण लावनियों के गुरुओं को विविध विषयों का
ज्ञान होता है, वे नाना प्रकार की पौराणिक गाथाओं से परिचित होते हैं और उन्हें
विविध प्रकार के धर्म-ग्रन्थों की यथेष्ट जानकारी होती है. जैसे, एक लावनी के
दंगल में मंगलाचरण के उपरान्त एक पक्ष ने प्रश्न उपस्थित किया-
देकर प्रमाण यह बतलाना, मन में करना कुछ शंक नहीं.
क्या कारण है स्पष्ट कहो, क्यों व्याल चढ़ै पर्यंक नहीं.
इस प्रश्न को सुनकर दूसरे पक्ष के लावनी कलाविज्ञ गुरु ने शीघ्र ही एक लावनी
तैयार करके इस प्रकार उत्तर दिया, जिसमें अपने पौराणिक ज्ञान के
साथ-~साथ पूर्व पक्ष का उत्तर कितनी कलात्मकता से युक्ति पूर्वक दिया गया है:-
तक्षक-भय से अभिमन्यु तनय, सो पाता था निशंक नहीं.
रानी दिवला ने आन दई, यों चढ़ै सर्प पर्यंक नहीं.
ऐसे ही जब पूर्वपक्ष अपने विपक्षी के वजन पर उसी के ख्याल पर दूसरी लावनी
पढ़ता है, तब विपक्षी को भी उसी टेक पर, उसी वजन वाली लावनी पढनी पढ़ती है और
इस प्रकार दंगल में एक पर एक लावनी गायी जाती हैं. लावनियों की नोक-झोंक एवं
प्रतियोगिता को देखकर एक बात स्पष्ट है कि इनमें गुरुओं को बराबर यह ध्यान रखना
पड़ता है कि एक पक्ष ने किस विषय पर किस टेक को लेकर, किस रंगत में, किस छन्द
में और किस भाषा में कैसी लावनी गायी है. दूसरे पक्ष को भी उसी तरह की लावनी
सुननी पड़ती है. इन लावनियों में गर्वोक्तियों, समस्याओं, प्रश्नोत्तरों
आध्यात्मिक वाद-विवादों आदि के अतिरिक्त 'फटके' का प्रयोग भी दाखला के रूप में
होता है इस 'फटके' के अन्तर्गत प्रश्नकर्ता और उत्तरदाता दोनों को एक ही रंगत
में, एक ही तृक में और एक ही छन्द में अपनी-अपनी बात सुनानी पड़ती है. इस
प्रकार टेक पर टेक और दाखला पर दाखला द्वारा लावनियाँ का गायन बराबर होता रहता
है.
लावनियों के विषय की विविधता इनकी प्रमुख विशेषता है, क्योंकि लावनी का
निर्माण कभी एक ही विषय पर नहीं होता. कभी तो श्रृंगार-रस प्रधान लावनी गायी
जाती है, तो कभी वीर-रस प्रधान; कभी राष्ट्र प्रेम से परिपूर्ण लावनी गायी जाती
है, तो कभी दार्शनिक विषय पर, कभी पौराणिक गाथाओं के आधार बनाकर लावनी गायी
जाती है, तो कभी राजनीतिक विषयों पर और कभी 'इश्क हकीकी' पर लावनी गायी जाती है
तो कभी 'इश्क मजाजी' पर. कहने का तात्पर्य यह है कि लावनी में विविध विषयों का
समावेश होता है. कभी-कभी समसामयिक विषयों को लेकर ऐसी मनोरंजक एवं शिक्षाप्रद
लावनी गायी जाती है, जिसे सुनकर श्रोता ने केवल गद्गद् हो जाते हैं, अपितु उस
रचना की सराहना करते हुए नहीं थकते! जैसे, राष्ट्र प्रेम से परिपूर्ण यह लावनी
देखिए, जिसमें लावनीकार ने भारत के सभी नेताओं को लेकर किस प्रकार सुन्दर लावनी
की रचना की है:-
खदर की चुन्दरी कर ऐसी तैयार रे रँगरेजवा.
जिससे इस भारत का होवे उपकार रे रँगरेजवा..
एक ओर कौने पर बाबा गांधी चरखा धारी हों.
विजय लक्ष्मी एक ओर भारत की राजदुलारी हों..
मौलाना आज़ाद कांग्रेसी प्रधान अधिकारी हों.
एक ओर गोविंद पंत भारत के प्रेम पुजारी हों..
हों वीर भगतसिंह बलिदानी सरदार रे रँगरेजवा.. आदि
उक्त लावनी को सुनकर दूसरे पक्ष के लावनी कार ने भी तुरन्त इसी वजन पर उसी समय
इसका उत्तर देने के लिए लावनी तैयार की जो इसी टेक, इसी छन्द, इसी वजन एवं इसी
विषय पर इस प्रकार गायी गयी थी-
जिसमें हो चरखा संघ प्रामाणिक तार रे रँगरेजवा.
मैं उस खदर की चादर पर बलिहार रे रँगरेजवा..
सच्चे स्वदेश के भाव भरे सत्याग्रह की गति जानी हो.
पक्के स्वराज्य के तीन रंग असि प्रणधारा का पानी हो..
दादाभाई नौरोजी के फूलों की बेल सुहानी हो.
गंगाधर तिलक चढ़ाते हों गंगाधर का वरदानी हो.. आदि
इस प्रकार उत्तर-प्रत्युत्तर देते हुए लावनी के दंगल सारी रात चलते रहते हैं.
कभी-कभी दो-दो या तीन-तीन रातोंतक भी लावनी के दंगल जमते हैं और जब तक जय-पराजय
नहीं होती, तब तक कोई पक्ष किसी दूसरे से प्रतिस्पर्द्धा में पीछे नहीं हटता.
लावनी के बारे में एक भ्रान्त धारणा है कि लावनी एक छन्द विशेष होता है और उसी
छन्द में जो गायकी प्रस्तुत की जाती है, उसे लावनी कहते हैं. परन्तु आज तक किसी
भी विद्वान् ने 'लावनी' की कोई सर्वमान्य परिभाषा प्रस्तुत नहीं की है. कारण यह
है कि लावनी किसी छन्द-विशेष में गायी जाने वाली रचना का नाम ही नहीं है, अपितु
यह गायन की शैली-विशेष है, जिसमें विविध प्रकार के राग एवं रागनियों का समावेश
रहता है. इसे ख्यालगोई भी कहते हैं. इसका मुख्यतया सम्बन्ध उन लोक छन्दों से
होता है जो नौटंकी स्वाँग भगत आदि में भी प्रयुक्त होते हैं और जिनका प्रचार
एवं प्रसार उर्दू शायरी में भी है. मुख्यतया 'लावनी' कई रंगतों में रची एवं
गायी जाती है. इनमें से बहरतबील, छोटी लावनी रंगत शिकि-~स्ता, रंगत खड़ी, रंगत
महाराज, रंगत लँगड़ी, रंगत जिकड़ी, रंगतवची, दौड़ और सखी, अथवा सखी दौड़ (दौरे
शाकी) रंगत गजली, खमसा-या खमचा, तवील मुख-~फ्फा, रंगत सोहनी, शैर आदि विविध
रंगतों एवं रचना-पद्धतियों का प्रयोग अधिक होता है. इसका अभिप्राय यह है कि
पहले भले ही लवनियाँ सुप्रसिद्ध 'लावनी' छन्दों में रची और गायी जाती होंगी,
किन्तु लावनी का सम्बन्ध जैसे-जैसे दंगलों, अखाड़ों आदि में आकर उर्दू-फारसी
की बहरों, गजलों, शिकिस्ता आदि छन्दों से हुआ, वैसे-वैसे इसमें विविध प्रकार
के छन्दों का समावेश होने लगा. पहले ये छन्द हिन्दी एवं उर्दू के छन्द-शास्त्र
से ही लिए जाते थे, परन्तु जनसाधारण की रुचि के अनुकूल लावनियों की रचना होने
के कारण इनमें बहरतबील झूलना, चौबोला, दोहा, सोरठा आदि का भी समावेश होने लगा.
भारतेन्दु हरिश्चन्द्र, प्रतापनारायण मिश्र आदि के द्वारा रचित लावनियों में
प्राय: २२ मात्राओं के राधा, सुमेरू भृंगावर्तनी, परमा-~वर्तनी आदि छन्दों का
ही प्रयोग हुआ है, और पहले हिन्दी में इन्हीं छन्दों के अन्तर्गत
'लावनी-साहित्य रचा जाता था, परन्तु धीरे-धीरे जैसे-जैसे उर्दू-फारसी के
साथ-साथ हिन्दी लावनी का सम्बन्ध बढ़ने लगा, वैसे-वैसे उर्दू-फारसी भाषा के
साथ-साथ लावनी में उर्दू-फारसी की बहरें शेर आदि भी पर्याप्त मात्रा में
प्रयुक्त होने लगीं. इस तरह आज लावनी-साहित्य की रचना-पद्धति का अनुशीलन करने
पर ज्ञात होता है कि उनमें विविध प्रकार के छन्दों बहरों , रंगतों आदि के
प्रयोगों के कारण छन्दगत विविधता आ गयी है. कहीं-कहीं अब लावनियाँ आधुनिक
चित्रपट-संगीत को आधार बनाकर भी रची जाने लगी हैं क्योंकि लावनी का मुख्य
लक्ष्य जनसाधारण है और जनसाधारण को जो लोकधुनें शास्त्रीय या अशास्त्रीय धुनें,
अरबी-फारसी की धुनें, चित्रपट संगीत की धुने पसन्द हैं, लावनीकार उन्हीं धुनों
में लावनियों की रचना करके श्रोताओं का मनोरंजन किया करते हैं.
लावनी-साहित्य का मुख्य रस तो श्रृंगार है और श्रृंगार में भी संयोग श्रृंगार
सम्बन्धी लावनियाँ अधिक रची जाती हैं. कारण यह है कि श्रृंगार रस-राज है और
जनसाधरण के मानस को आन्दोलित करने अथवा उसके चित्त को प्रसन्न बनाने में
श्रृंगार रस का योग अत्यन्त महत्त्वपूर्ण होता है. प्राय: सभी लावनीकार अस्सी
प्रति-~शत लावनियाँ संयोग श्रृंगार में अवश्य रचा करते हैं. इसके अतिरिक्त कुछ
लावनियाँ वियोग श्रृंगार में भी मिलती है. श्रृंगार के संयोग एवं वियोग पक्ष को
लेकर प्राय: राधा-कृष्ण या गोपी-कृष्ण सम्बन्धी लावनियाँ अधिक रची गई हैं.
