<ळिटेरटुरे><श्होर्ट् श्टोर्य्><फ्रसड् ःअरिहर्><ंअहिस्हसुर्><१९८५><अनि फ्रकस्हन् (भिच्हउलिये)><णेत् ढेल्हि><५१ - ५७><२१००><फ्रसड् ः, ंअहिस्हसुर्, श्श्>

सचमुच वह हमारे इलाके का महिषासुर ही था.
पहले तो मरड़ की भैंस से लोग डरते ही थे लेकिन अब उसके भैया से भी डरने
लगे हैं. उनकी भैंस इतनी मरखाही थी कि इलाके में पहले वे अपनी भैंस से ही
जाने जाते थे. जहाँ किसी दूसरे गाँव में भैंस बिगड़ैल निकलती तो मरड़ की
भैंस से उसकी तुलना की जाती थी. और, फिर जब भैंसा मरखाह निकला तो उससे वे
और फैल गए. भैंसा भी ऐसा था कि किसी को कुछ समझता ही नहीं था. बाध-बहियार
में उस पर नजर पड़ते ही लोग काँप जाते थे. आदमी से उस भैंस को इतना बैर
था कि उसे देखते ही तीर, की तरह छूटता और उसे तब तक खदेड़ता था जब तक वह
खुद थक नहीं जाता. राही-बटोही, गाड़ीवान, हलवाहे उसे देखते ही गाड़ी और
हल के जुए बैलों के कन्धे से उतारकर भाग खड़े होते थे. और कहीं भैंसा
गाड़ी उसे दिख जाए तो फिर गाड़ीवान की खैर नहीं, जबकि हर भैंसा-गाड़ी
वाले अपने पास हथियार रखकर चलते है. लेकिन मरड़ के भैंसा को उसकी तनिक भी
परवाह नहीं रहती. कुछ ही दिन पहले की बात है, उसने एक गाड़ीवान की जान ले
ली थी.
इसी तरह जब मरड़़्अ जीवित थे तब इलाके में उनकी भैंसे का शोर था. गाँव के
आसपास से गुजरने वाले लोग कहीं उस गाँव की भैंसों को चरते हुए देखते तो
वहीं से रास्ता काट देते. मरड़ की भैंस ने राह चलते अनेकों लोगों को,
अपनी सींग से चीर-फाड़ मचाया था. कितने ही घोड़ों को अन्धा बनाया था
उसनें. लगातार तीन बरस तक उसने `हूड़हा' में बाजी मारी थी. लोग-बाग अपने
गाँवों का हूड़हा छोड़कर मरड़ के गाँव का हूड़हा देखने आते थे और उसकी
भैंस के शौर्य-प्रदर्शन को देखकर आश्चर्य प्रकट करते थे. मरड़ की भैंस
हूड़हा में ऐसा प्रदर्शन करती कि घास-पत्तों के बण्डल में बन्धे सूअर को
एक बार से दूसरी बार में ही जिन्दा नहीं छोड़ती. जब वह उसे अपने सींग में
फँसाकर और पूँछ उठाकर दर्शकों से घिरे मैदान में दैत्य की तरह
दौड़-दौड़कर गिर्दाव मचाती थी तो कमजोर दिल वालों के मूत निकल जाते. उसके
सींग में फँसे सूअर की चिचियाहट से मैदान भर जाता था और लोगों के रोंगटे
खड़े हो जाते थे. उस वक्त मरड़ की शान देखते ही बनती थी. वे एक किनारे
खड़े होकर अपनी भैंस की बहादुरी पर ताल ठोकते और मूँछे ऐंठे रहे होते.
दरअसल वह भैंस उन्हें अपने समधियाना से बेटा
 के जैतुक में मिली थी. और उसी भैंस से पाड़ा हुआ था, जिसे बाप के मरने
 के बाद उसके बेटा ने उसकी आत्मा की शान्ति के लिए आठ पहर भगत के बाद
 भैंसा बनाकर छोड़ा था. फिर तो छ: महीना बीतते-न-बीतते पूरे बहियार में
 अनेर चरने वाला वह पाड़ा भीम-~काय भैंसा हो गया था. और इलाके के लोगों
 का दुश्मन भी. लेकिन लोगों को आश्चर्य तब होता था जब वही भैंसा मरड़ के
 कुलदीपक `रामबाबू' के सामने बकरी बन जाता. उसे देखते ही दुम दबाकर भाग
 खड़ा होता. इतना ही नहीं वह उसकी फसलों को सूँघता तक नहीं. यहाँ तक कि
 यदि वह किसी व्यइत को धपचट में खदेड़ रहा होता तो `रामबाबू' का नाम
 लेते ही वह पीठ दिखाकर भाग खड़ा होता और तत्काल खतरा टल जाता था. यही
 कारण है कि यदि कभी कोई उस भैंसे की चपेट में आ जाता तो जोर से चिल्लाने
 लगता, `रामबाबू दौड़श्हो'. लेकिन जिनको यह भेद मालूम नहीं था उसे मीलों
 दौड़कर जान बचानी पड़ती, या वे किसी पेड़ पर चढ़कर अपने प्राणों की
 रक्षा करते. ऐसा भी वाकियात है कि रात-~रात-भर पेड़ के नीचे खड़ा होकर
 उस भैंसे ने आदमी के नीचे उतरने की प्रतीक्षा की है. इतना बिगड़ैल था वह
 भैंसा.
रामबाबू इस गाँव का हैसियतदार आदमी है. उसकी तूती बोलती है, उसकी हैसियत
के दो-चार आदमी ही होंगे इलाके में. जमीन-जायदाद, कोठा-अटारी; नौकर-चाकर
सब अरजकर दे गए हैं उसके बाप-दादा ! बहुतों की मिलकियत समाई हुई है
उनमें, पुश्त-दर-पुश्त से खट रहे हैं उसकी गाड़ी में गाँव के गरीब.
खाना-पीना, शादी-ब्याह, श्राद्ध; बरखी सब कुछ निर्भर करता है उनका मरड़
की मिलकियत पर. कोई ना नहीं कर सकता. हड्डी-चमड़ी सब गिरवी है उनकी !
सैंकड़ा में अस्सी आदमी का गाँव मजदूरों का ही है और सब मरड़ के खानदान
की बदौलत ! एकाध बार किसी ने माथा ऊँचा किया था उसकी बराबरी में तो छोपा
गया था वह, फिर किसकी नानी बाघ बियानी !
उसकी हैसियत बढ़ाने और बनाए रखने में भैंस और भैंसें का खूब योग था. एक
तो भैंसा उसकी आमदनी का जरिया था दूसरा उसके खूँखारपन से गाँव-जबार में
रोब-दाब भी कायम रहता. इस तरह धीरे-धीरे उसका प्रभाव फैलता गया था.
अगल-बगल के गाँवों पर भी दहशत थी उसकी और पूरे गाँव की हरियाली का अकेला
मालिक था उसका भैंसा--खाय या निंग्हास करे! सात खून माफ था उसका बहुत
हाकिम-हुक्काम आए और गए, थाना ब्लौक में सबों की जीभ पर मरड़ के घर के घी
का स्वाद है. सभी शागिर्द हैं रामबाबू के. एक बार की बात है, गाँव के
सिवान को पार कर रही थी बी. डी. ओ. की जीप और बीच में खड़ा हो गया था
मरड़ का भैंसा. जीप की तेज रोशनी में उसका आकार फैल गया था. लम्बा, बहुत
लम्बा इतना कि उसके पीछे की रोशनी का मालिक खुद बन गया था वह भीमकाय
भैंसा. उसकी आखों से कटार-सी चमकती रोशनी निकलने लगी थी. वह गर्म-गर्म
भारी साँसें छोड़ रहा था और अगले दाएँ पैर से मिट्टी खुरचकर पीछें की तरफ
फेंक रहा था, मजबूत सींगों वाला उसका माथा आगे बढ़ रहा था. बी. डी. ओ. की
सिट्टी-पिट्टी गुम हो गई थी. उसने घबराकर जीप में पीछे बैठे अपने चपरासी
रामसिंह को पुकारा था. फिर तो भैंसे ने राम का नाम सुनते ही लंक ले लिया
था दक्षिण की ओर. तब रामसिंह ने बी.डी.ओ. को बताया था कि क्यों भैंसे ने
रास्ता छोड़ा. फिर तो रामबाबू की औकात उसकी नजरों में दूनी हो गई. वे
उसकी आँखों के तारे बन गए थे. जिधर रामबाबू चलते उधर ही पथ आलोकित होता.
लेकिन यह सब बहुत दिनों तक चला नहीं. लोग-बाग तंग आ गए थे उससे और उसके
भैंसे से. मरड़ के जीवन काल में तो उसकी भैंस पागल होकर मर ही चुकी थी,
जिसका कारण वे किसी तरह भी नहीं जान सके थे. भरी जवानी में ही एक पाड़ा
जनने के बाद पागल हो गई थी. उसकी भैंस अरहर के खेतों में डिकरती हुई पागल
पशुओं की तरह दौड़ लगाकर गिरी तो फिर उठ नहीं पाई. मरड़ ने तीन दिनों तक
अन्न-जल ग्रहण नहीं किया था. उसे शक था कि उसकी भैंस को किसी ने कुछ
खिला दिया था. लेकिन कहीं से कोई सुराग नहीं मिल सका था उस. अन्त में
लोगों ने यह कहकर उसे सांत्वना दी कि भैंस को पागल कुत्ते ने काट लिया
होगा. फिर भी अन्त-अन्त तक मरड़ के मन में जिज्ञासा रह ही गई कि आखिर
उसकी भैंस मरी कैंसे? और यही कारण था कि भैंस के प्रति बची-खुची ममता को
उसने पाड़ा पर उड़ेल दिया था. जब तक वह जीवित था उसकी सेवा में जुटा रहा.
खुद उसे हरी घास खिलाता. नदी ले जाकर उसे मल-मलकर नहलवाता और सुखे पुआल
की नूड़ी से उसके बदन को सोंट-सोंटकर चमकाता. इसीलिए पिता के मरने के बाद
रामबाबू ने बड़े जतन से पाड़े को पाल-पोसकर बिगड़ैल भैंसा बनाया था. यह
सीख भी उसे अपने पिता से मिली थी कि--कुछ भी हो एक पाड़ा पुरखों के नाम
पर अवश्य छोड़ना चाहिए, दस लोगों की गाली भी आशीर्वाद ही होती है.
कम-से-कम लोग कहेंगे तो फला मरड़ का भैंसा है! और, इससे आदमी की हैसियत
भी तो आँकी जाती है.
और रामबाबू ने पिता की इच्छा पूर्ण की लेकिन जब वह भैंसा मारा गया था तो
वह पागलों की तरह गाँव में नंगा नाचने लगा था. अगल-बगल के गाँवों के
हैसियतदारों के यहाँ दौड़ लगाई और उनसे मशविरा किया था. उनसे मदद माँगी
थी--भैंसा के मरने से उसे अपना अंग-भंग सा लग रहा था. वह घायल कुत्ते की
तरह छटपटाता रहा था, और उसे अपने आप पर भी खतरा महसूस हो रहा था. तुरन्त
ही उसने दरवाजे पर लठैतों की संख्या दूनी कर दी. वे सुबह-शाम देह माँजते
रहे लेकिन सब बेकार हुआ था. वे किसी का बाल-बाँका न कर सके. उल्टे
रामबाबू अपने कुकृत्यों से समूचे गाँव में खूनी दैत्य की तरह जाना जाने
लगा था. उसकी माँ-दादी उम्र की बड़ी बूढ़ी महिलाएँ उसे देखते ही भय और
शर्म से घूँघट निकालने लगी थीं. उसे छुटपन से जानने वालों को विश्वास
नहीं था कि वह बड़ा होकर `कसाई' भी होगा. छोटे में तो खेत की मेंड़ पर
फसल कटनी की ओगरवाही करने तथा खलिहान में फसलों की मजदूरी देने वाले
`छोटे गिरहत' की दरियादिली आगे चलकर तंग पड़ जाएगी, यह किसी ने सोचा भी न
था. वह तो बाप से भी खूँखार निकला था. बड़े-बूढें उसे देखते ही घृणा से
कहते--`आखिर साँप का बच्चा साँप ही होगा .'
लेकिन इस बार `रामबाबू' की एक न चली. आग में मूतने वाले रामबाबू को उसके
हमउम्र लड़कों ने ही साध दिया है. उसके खेतों में काम करने वाले उन
लड़कों के बाप-पित्ती किसी तरह अपने खेतों में भी दो-चार कट्ठा फसल उगाते
थे लेकिन उसमें दूध-दाना भरने से पहले उसका भैंसा उसे चर जाता था. और जब
इसकी शिकायत उसके पास पहुँचती तो वह उसे अपनी शान के खिलाफ समझता. शिकायत
करने वालों के कानों में उसकी गालियाँ पिघलने लगतीं. लोग-बाग उसकी हरकतों
से तंग तो आ ही गए थे, तंग आ चुके थे उसके बिगड़ैल भैंसे से भी. अपने
बाप-पित्ती को बेईज्जत होते देखना मजूरों के समागों को गंवारा नहीं था.
एक बार वे खुद भी भैंस द्वारा अपनी फसल की बरबादी का उलाहना देने रामबाबू
के पास गए थे. लेकिन उसने खुद तो उन्हें कुछ नहीं कहा था. परन्तु
हँसते-हंॅसते उसके लठधर-प्यादों ने उन लड़कों को घूसा-चमेटा लगाकर बुरी
तरह से पीटा था. तब से उनके मन में क्रोध सुलग रहा था. वे सीधे रामबाबू
से टकराना नहीं चाहते थे. आपस में उन्होंने विचार किया था और उनके बीच उस
बिगड़ैल भैंसे के शिकार करने की बात उपजी थी. इसके लिए उन्होंने तैयारी
शुरू कर दी. डेढ़-दो महीने की मिहनत के बाद उन्होंने दो बड़े-बड़े जाल
बनाए और अपने-अपने घर में जंग लगे भाले को आग में तपाकर उसकी धार तेज की.
पतले पके बाँस की लाठियाँ बनाई, उसे तेल पिलाकर कई दिनों तक रसोई घर के
चाल में खोंसकर लाल किया, उसकी मजबूती को जाँचा-परखा और उसमें भाला
ठुकवाया और इजोरिया रात में केले के गाछ पर अपने-अपने निशाने की जाँच की.
और उस बिगड़ैल भैंसे की भूमिका में गाछ की डाली में रस्सी के सहारे केले
के डम्पोच को झूला-नचाकर मारने की तैयारी की और फिर उसे जाल में फँसाकर
मारने का रिहर्सल किया. और, जब वे पूरी तरह से तैयार हो गए तब अपने
फसल-भरे खेतों में छिपने के लिए खन्दकें खोदीं. उसके बाद वे अपनी फसल की
रखवाली के लिए खुद ही खेतों में जाने लगे. उनके साथ उनका हथियार और जाल
भी होता. खेतों में पहुँचते ही भैंसे के आने के रास्ते में वे जाल बिछा
देते और खुद रात-~रात-भर जागकर उसके आने की प्रतीक्षा करते रहते. लेकिन
नौ-दस दिनों तक जब भैंसा उनके खेतों में नहीं आया तो उन्हें शक होने लगा
कि कहीं उसे उनकी गन्ध तो नहीं लग गई. वे रात-भर जागकर खेतों की रखवाली
करते और दिन में भैंसे की टोह में भटकते रहते. उन दिनों गाँव के मजूर
ओं के बेटे भैंसे के पीछे दीवाना हो गए थे और वह कभी इस बाध तो कभी उस
बाध में डिकरता-विचरता रहता. लेकिन उन लडकों द्वारा अपने खेतों की रखवाली
का क्रम नहीं टूटा. इस क्रम में उन्हें भैंसे के सम्बन्ध में कई
किंवदन्तियाँ याद आतीं--`कि कहीं भैंसे में मरड़ की आत्मा तो नहीं समाई
हुई है, या कि वह दैवरूप तो नहीं?' इस तरह की कई भ्रान्तियाँ उनके मन में
घुलती रहतीं. और ये उनके दिनों में बातचीत के मुद्दे होतीं. लेकिन शाम
होते ही वे दुगने उत्साह से अपने सरजाम के साथ खेतों में चले जाते और
भैंसे के आने की प्रतीक्षा करते रहते. उस वक्त उनकी मुट्ठियों में
जीवन-भर की ताकतें और मन में जोश समाया रहता. वे खुली हवाओं को अपनी
छातियों में भर रहे होते. ऐसी ही एक काली रात में वह आखेटा आ ही गया. वे
अपने-अपने खन्दकों में छिपे बैठे थे. उन्हें गर्म मोटी साँसें फेकते हुए
किसी पशु के फसल में प्रवेश करने की आहट सुनाई पड़ी. उन्होंने खन्दक से
ही उसे समझने की कोशिश की, फिर चर्र-चर्र की स्पष्ट ध्वनि उनके कानों में
समाई, वे चौकन्ना हो गए. उन्होंने माथा ऊपर उठाकर भैंसे को देखा और उस
रस्सी को खींचा जिससे वे आपस में सतर्क होने
 के लिए एक-दूसरे से सूत्रबद्ध थे. खन्दकों में रस्सी के हिलते ही पास
 रखे भाले पर उनकी पकड़ मजबूत हो गई. देखते-ही-देखते एक साथ वे खन्दक से
 निकल पड़े, जैसे अन्धेरे में उन फसलों के बीच कई मजबूत खूँट खड़े हो गए
 हों. उन्होंने झट बिजली की गति से भैंसे के आगे-पीछे जाल खड़ा कर दिया.
 भैंसे ने गर्दन उठाई और उन्हें देखते ही दैत्य की तरह उन पर टूट पड़ा,
 उन्होंने उससे बचते हुए जाल की रस्सी ढीली की. जाल भैंसे के सींग और पैर
 से उलझ गया. भैंसा पीछे की तरफ मुड़कर दौड़ना चाह रहा था, तब तक एक साथ
 कई भाले उसके मांसल भीमकाय शरीर से गंथकर बाहर निकल चुके थे, फिर
 वार-~पर-वार होते रहे किन्तु भैंसे ने अपने प्रयत्नों में कमी नहीं की.
 वह अब जान बचाकर भागना चाहता था लेकिन उसकी एक न चली! वह आगे-पीछे जाल
 में बुरी तरह उलझ चुका था और उसके पेट-पीठ में भाले गंथते रहे थे. भैंसा
 चिंघड़ता-डिकरता रहा. वह जमीन पर गिरकर छटपटाता रहा. वह टस-से-मस नहीं
 हुआ, वहीं टूटकर बिखर गया. और उसे मारने वाले युवक बिना बोले अपना कार्य
 करते रहे. वे भी पसीने से तर-ब-तर हो गए थे लेकिन अन्तिम डिकराहट के साथ
 ही भैंसे की आँखों से चिन-~गारियाँ फूटन ए लगीं और उस अन्धेरे में उसने
 देखा, सामने पड़े काले पहाड़ पर पिघलती चाँदी की कई धारियाँ चमक रही थीं
 और उसके नथुनों में ताजे रक्त की गन्ध समाती जा रही थी. वे एक-दूसरे की
 तरफ देखते हुए उनकी थाह ले रहे थे, खुशियाँ टटोलते रहे. क्षण-भर में
 उन्होंने योजना-~नुसार भैंसे की लाश को जाल से मुक्त किया और उसके पैरों
 को दो-दो की संख्या में अलग-अलग बाँधकर उसके बीच बाँस का मजबूत टुकड़ा
 डाल-~कर सबों ने उसे कन्धे पर उठा लिया और रामबाबू के घर की ओर चल पड़े.
