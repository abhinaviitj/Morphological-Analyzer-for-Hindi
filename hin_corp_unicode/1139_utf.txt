<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><आनोन्य्मोउस्><ऊन्मड् भ्हरे णरोन् शे झन्म ंएएरुट् ख ढन्ग><१९८७><शन्-छेन्ट्रल् णेत्स् आगेन्च्य् फ्व्ट्.ळ्ट्ड्.><णेत् ढेल्हि><१२-१५><२०८०><आनोन्-ऊन्मड् भ्हरे णरोअन् शे झन्म ंएएरुट् ख ढ.> 

अप्रैल के तीसरे सप्ताह में मेरठ में जो दंगा भड़का था उसे एक बड़ी साजिश
के पूर्वाभ्यास के रूप में देखा गया था. महीने भर बाद ही व्यापक पैमाने
पर आगजनी और मारकाट का जो सिलसिला शुरू हुआ उसे देखकर साजिश के खतरनाक
स्वरूप का अंदाजा लगाया जा सकता है. महत्वपूर्ण बात यह है कि इस बार हिंसक
घटनाओं की शुरूआत किसी धार्मिक विवाद के कारण नहीं हुई. हिंसा और लूटपाट
शुरू होने के तीन दिन बाद तक भी कोई यह नहीं जान पाया कि चिनगारी आखिर
थी क्या और कैसी? बस पाश कालोनी शास्त्री नगर में एक सम्प्रदाय के लोगों
ने धावा बोला, जिसे चाहा मारा, जो चाहा लूटा और जहां चाहा आग लगाई और यह
क्रम सात-आठ घंटे निर्बाध रूप से चलता रहा. पुलिस प्रशासन ने बिना लड़े ही
आत्मसमर्पण कर दिया. सेना ने कमान संभाली किन्तु मेरठ छावनी की पूरी सेना
नाकाफी थी और इसलिए अधिकारियों ने बरेली स्थित अपनी हाईकमान और कुमुक भेजने
का अनुरोध किया. सेना व सी.  आर.  पी.  की जबर्दस्त मोर्चेबंदी, दंगाइयों
को देखते ही गोली मारने के अधिकार से लैस प्रसासन इन पंक्तियों के लिखे जाने
तक, भी साम्प्रदायिक हिंसा को काबू में नहीं कर पाया था. १८ मई की रात आठ
बजे के लगभग शुरू हुआ तांडव १९ मई की शाम तक कुछ उतार पर आया. प्रशासन ने
जिसकी व्याख्या "स्थिति नियंत्रण में है" कह कर की. किन्तु २० मई की रात
नौ बजे के बाद फिर हिंसा भड़क उठी. इस बार कुछ ऐसे क्षेत्रों में आगजनी,
लूटपाट और मारकाट का सिलसिला शुरू हुआ जो अपेक्षाकृत शांत समझे जाते हैं.
दिल्ली रोड पर मेहताब सिनेमा के आसपास का इलाका, प्यारे लाल शर्मा रोड,
वेस्टर्न कचहरी रोड, छतरी का पीर चौराहा, बेगम बाग, लिसाड़ी गेट आदि स्थानों
पर एक साथ आग लगा दी गई और लोगोंको लूटा-काटा गया. दंगाइयों की तैयारी और
हौसले का आलम यह था कि घटना के तीसरे दिन तक भी पुलिस और सेना दंगाग्रस्त
क्षेत्रों की संकरी गलियों में प्रवेश करने का साहस नहीं जुटा सकी है. कई
जगह आग पर काबू पाने के लिए पहुंची दमकलों और मौके पर तैनात पुलिसकर्मियों
पर दंगाइयों ने पथराव ही नहीं किया, बल्कि गोलियां भी चलाई और आग के गोले
फेंके. शहर के बाहरी और देश की सुरक्षा व्यवस्था के लिहाज से संवेदनशील समझे
जाने वाले छावनी क्षेत्र में भी हिसा भड़की. अब्दुल्लापुर रोड व नगला बट्ट
के मंसूर पुरा क्षेत्र में एक दर्जन मकानों-दुकानों से सामान लूट कर उनमें
आग लगा दी गई. तीन दिनों की अवधि में चार सौ से अधिक दुकानों और मकानों में
लूट के बाद आग लगाई गई, तीन पैट्रोल पम्पों, गोला मार्केट के सूत मार्केट,
पिलोखड़ी रोड पर श्याम नगर के पावर लूम और छपाई कारखानों तथा सैंकड़ों
वाहनों को फूंक दिये जाने से करीब एक अरब रुपये का नुकसान हुआ है. गैर सरकारी
सूत्रों के दावों के अनुसार, तीन दिन की हिंसा में करीब १०० लोगों को अपनी
जिन्दगी से हाथ धोना पड़ा है और ४०० से अधिक लोग घायल हुए, जिनमें पुलिस
उपाधीक्षक बी.  के.  भट्ट सहित २० पुलिसकर्मी भी हैं.मेरठ जिला प्रशासन के
तमाम अधिकारियों में इस बात पर गहरा रोष है कि शहर में भड़की हिंसा के लिए
मुख्यमंत्री सहित अन्य मंत्री भी खुलेरूप में उन्हें जिम्मेदार ठहरा रहे
हैं. उल्लेखनीय है कि दंगा प्रभावित क्षेत्रों का निरीक्षण करने के बाद
मुख्यमंत्री ने पत्रकारों से बातचीत करते हुए प्रशासन की लापरवाही को बुरी
तरह कोसा. उन्होंने खुफिया विभाग की नाकामयाबी पर भी चिंता प्रकट की. किन्तु
खुफिया विभाग के एक अफसर ने, नाम प्रकाशित न किये जाने की शर्त पर संचेतना
से बात करते हुए इस तरह की बातों को बहूदा बताया. उनका कहना है कि खुफिया
विभाग ने शहर की विस्फोटक स्थिति की जानकारी पहले ही प्रशासन को दे दी थी,
हर मोहल्ले के बदमाशों की सूची प्रशासन को देकर कहा गया था कि यदि फुर्ती
और सतर्कता के साथ तलाशियां नहीं ली गई तो शहर में कभी भी आग भड़क सकती
है. प्रशासन ने खुफिया विभाग की चेतावनी को अनसुना कर दिया. केन्द्रीय गृह
राज्य मंत्री पी.  चिदम्बरम ने मेरठ से गृहमंत्री बूटा सिंह से टेलीफोन पर
बात करते हुए कानून-व्यवस्था के जिम्मेदार लोगों को आड़े हाथों लिया और कहा
कि प्रशासनिक सतर्कता के अभाव एवं लापरवाही के कारण दंगाइयों को खुली छूट
मिली. प्रशासनिक अधिकारियों का कहना है कि, उनके चार हाथ तो नहीं हो सकते
हैं. हमारे पास पर्याप्त फोर्स तक नहीं है और इसे मुख्यमंत्री भी स्वीकार कर
चुके हैं फिर भी हम पर लापरवाही और अक्षमता का आरोप लगाया जा रहा है." "आफ
दि रिकार्ड" का आश्वासन पाकर एक अफसर ने संचेतना से बात करते हुए गुस्से में
कहा कि मुख्यमंत्री के खुद सूचना स्रोत इतने झूठे हैं कि जब पूरा शहर हिसक
घटनाओं की चपेट में है तो मुख्यमंत्री स्थिति के पूरी तरह नियंत्रण में होने
का दावा कर रहे हैं.उल्लेखनीय है कि अप्रैल के तीसरे सप्ताह में जो दंगे हुए
थे उसके बाद इलाकों में पुलिस ने घर-घर तलाशी ली थी और तमंचों, गंडासों,
छुरों और लोहे के बाद भी लगातार जारी घटनाओं में भी प्रशासन ने भविष्य के
संकेत नहीं पहचाने. सबसे ज्यादा आश्चर्य की बात यह है कि कुछ ही दिनों में
दंगाइयों ने इतने हथियार कैसे और कहां से इकट्ठे कर लिये जबकि महीना भर पहले
ही पुलिस ने चप्पा-चप्पा छानकर हथियार जब्त करने का दावा १६ मई को आयोजित
दिल्ली रैली में दंगाइयों को हथियार जमा करने का सुनहरा मौका दिया. कहा जाता
है कि रैली में दिल्ली गई कुछ बसें एक निश्चित उदेश्य के तहत हथियारों
का जखीरा लेकर मेरठ लौटी थी. इन बसों को बिना किसी तलाशी के सीधे मोहल्लों
के भीतर तक जाने दिया गया जिसमें हथियार बे-रोक टोक दंगाइयों के घरों और
ठिकानों तक पहुंच गये. इंका की दिल्ली में रैली ने दंगाइयों को एक और तरह
से भी मद पहुँचाई. प्रशासनिक अधिकारियों ने दबे स्वर में चर्चा की कि
पूर्व सूचना होने के बाद भी वे शहर की कानून-व्यवस्था का दुरुस्त करने के
काम में इसलिए पिछड़ गये क्योंकि वे १६ मई की दिल्ली की इंका रैली को सफल
बनाने केकाम में जुटे थे. उल्लेखनीय है कि मुख्यमंत्री श्री वीर बहादुर
सिंह ने मेरठ के अधिकारियों से ७५० बसों की व्यवस्था करने को कहा था. इसके
अलावा स्थानीय नेताओं का दबाव भी था और कुछ अधिकारियों का खुद का उत्साह भी.
स्थानीय प्रशासन की इस काम के लिए व्यस्तता का अंदाजा इससे लगाया जा सकता है
कि मेरठ से एक हजार से ज्यादा बसें दिल्ली पहुंची थीं. प्रशासनिक अधिकारियों
की इस व्यस्तता का लाभ दंगाइयों ने पुन: संगठित होने में उठाया.मेरठ के
दंगे की प्रकृति पर बात करते हुए मेरठ विश्वविद्यालय में समाज शास्त्र के
एक अध्यापक डॉ.  रमेश वर्मा ने यह मानने से इंकार किया कि हाल की घटनाओं
को साम्प्रदायिक दंगा कहा जाये. उनका कहना है कि एक सम्प्रदाय के लोगों
ने अपनी पूरी तैयारी के साथ कानून-व्यवस्था को चुनौती दी और उसे तहस-नहस
कर दिया. समाजशास्त्रीय लहजे में उन्होंने कहा कि हिन्दू और मुसलमानों में
साम्प्रदायिकता आज जिस रूप में है वह उनके परस्पर धार्मिक विश्वासों की देन
नहीं बल्कि इस परिस्थिति की देन है जिसमें दोनों समुदायों के धर्म एक क्षय का
शिकार हो चले हैं. धर्म सिर्फ कर्मकांड नहीं है. कर्मकांड केवल तभी बढ़ता है
जब धर्म में दर्शन का पहलू कमजोर होता जाता है. इस दार्शनिक जड़ता के जितने
शिकार मुसलमान हैं उतने ही हिन्दू भी हैं.असल में धर्म का कोई शुद्धतावादी
रूप नहीं होता क्योंकि वह हमेशा सामाजिक रूपकों में प्रकट होता है और यह रूपक
इतिहास और भूगोल से अनिवार्यत प्रभाव ग्रहण करते रहते हैं. यही धर्म के विकास
का प्रमाण भी है. शबे बारात मनाने वाले मुसलमान उसे बिना आतिशबाजी के नहीं
मना सकते. उल्लेखनीय है कि पिछली १४ अप्रैल को मुसलमानों की दो टीमों के
बीच शबे बारात के उत्सव के अवसर पर हो रहा आतिशबाजी का मुकाबला खूनी लड़ाई
में बदल गया था, जिसमें दस लोग मारे गए थे और पचास से ज्यादा घरों-दुकानों
को लूटा गया और उनमें आग लगा दी गई थी.रामजन्मभूमि-बाबरी मस्जिद विवाद ने
मेरठ शहर को बुरी तरह दो भागों में बाट दिया है. "हिन्दुस्तान में रहना है,
तो हिन्दू बनकर रहना होगा, "हिन्दू सिख भाई-भाई, मुस्लिम कौम कहां से आई,"
"हम हैं मुस्लिम तीस करोड़, लेंगे तेरा खून निचोड़", "अब तो अयोध्या जाना
है, बाबरी मस्जिद पाना है" जैसे नारे दीवारों पर तो लिखे ही हैं, अब लोगों
के दिलों में भी ये हिलोरें ले रहे हैं. मेरठ सहित प्रदेश भर में नफरत का
जहर फैलाने वाले जो लोग हैं उन्हें पहचानना कोई मुश्किल नहीं है. हिन्दुओं
और मुसलमानों की आबादी का अनुपात ६० और ४० का है, जिन पर इन पंक्तियों के
लिखे जाने तक कर्फ्यू और दहशत छाई हुई है उन्मादी जज्बातों से लेकर खूनी
हथियारों तक की गिरफ्त में जकड़े इस शहर में कब शांति होगी- इसे कोई नहीं
जानता.मेरठ और दिल्ली में १८ मई से शुरू होकर आज २५ मई तक जारी साम्प्रदायिक
दंगें कब तक चलेंगे और कितने लोगों की जान लेंगे, यह कोई नहीं जानता. मेरठ
से डरकर भागे लोग गाजियाबाद के शहरी और देहाती इलाकों में पनाह ले रहे हैं,
इसलिए वहां भी तनाव है और हिंडन नदी में पाये जानेवाली लाशें इस तनाव को
और भी बढ़ा रही हैं. इसके अलवा हापुड़ में भी एक छोटी सी घटना के चलते
साम्प्रदायिक उत्तेजना का माहौल बन गया है. जिसको काबू में करने के लिए
सेना ने वहां फ्लैग मार्च किया है और पी.  ए.  सी.  तैनात कर दी गई है. यह
भी महसूस किया जा रहा है कि साम्प्रदायिक दृष्टि से संवेदनशील शहरों-आगरा,
अलीगढ़ और मुजफ्फरनगर में भी इन घटनाओं की प्रतिक्रिया हो सकी है.हम आज
भी वहीं है, जहां १५ अगस्त १९४७ को थे. आज भी एक छोटी स-सी घटना (जिसे
असल में अ-घटना ही कहा जाना चाहिए) देश के दो प्रमुख धर्मों के अनुयायियों
को इस कदर भड़का देती है कि सब तरफ लूटपाट, मारकाट और आगजनी होने लगती है.
संविधान-निर्माताओं ने इस देश को धर्मनिरपेक्ष राज्य बनाने का जो संकल्प किया
था, क्या उसमें कहीं कोई मूलभूत कमी थी? क्या इस देश में विभिन्न धर्मों
के अनुयायी कभी मिलकर रहना नहीं सीख सकेंगे. क्या धर्म (बल्कि सम्प्रदाय)
के संकीर्ण दुराग्रहों में उलझकर भारत अपनी अखंडता को फिर से खोने जा
रहा है? आखिर इसका समाधान क्या है?आजादी से पहले भी देश में साम्प्रदायिक
दंगे होते रहे हैं और अब भी हो रहे हैं लेकिन एक अंतर यह है कि तब यहां
विदेशी राज था और उसकी सफलता इसी बात पर निर्भरथी कि हम आपस में लड़ते रहें,
एक-दूसरे को अपना दुश्मन मानते रहें और एक-दूसरे से बचाव के लिए उसका मुंह
जोहते रहें. लेकिन अब अपना राज होने के बाद भी हम एक-दूसरे से असुरक्षा महसूस
कर रहे हैं और सरकार का मुंह जोहते हैं कि वह हमें एक-दूसरे से बचाये. आखिर
सरकार तो सरकार ही है, चाहे विदेशी हो या देशी- उसका हित तो लोगों के लड़ते
रहने में ही है. दोनों पक्षों को संतुष्ट करने की बातें करने के बावजूद कोई
ऐसा ठोस कदम नहीं उठाया जाता जिससे विभिन्न तबकों की आपसी रंजिशें दूर हो
सकें. संविधान-निर्माताओं ने सरकार का एक आदर्श रूप अपने सामने रखा था
और शायद यह शमझा था कि आर्थिक प्रगति और नवनिर्माण के उत्साह के प्रवाह
में छोटी-मोटी संकीर्णताएं टिक नहीं पाएंगी. लेकिन हुआ ठीक उल्टा. हमने
उत्साह को खो दिया है और संकीर्णताओं को इस हद तक बढ़ा लिया है कि मन में
पूरे विश्व के लिए तो क्या, अपने पड़ोसी के लिए भी प्रेम और सद्भाव नहीं
रहा.आखिर गलती कहां हुई? गलती राज्य की धर्मनिरपेक्ष संकल्पना में नहीं
है क्योंकि अंतत: धर्म इस आधुनिक ज्ञान-विज्ञान के आगे अपने उसी पुराने रूप
में ही टिक सकता. उसे व्यक्ति का निजी मामला ही बनना है. भारत जैसे देश में
तो ऐसा होने की पूरी संभावना थी क्योंकि राज्य ने स्वयं को धर्म से अलग
कर लिया था और सभी नागरिक चाहे उनका धर्म कोई भी हो, सभी तरह के अवसरों
के समान अधिकारी थे. लेकिन सत्ता पाने की चाह ने जब वोट बटोरने चाहे तो उसे
धर्म, जाति और भाषा के मतभेद इस विषय में बड़े काम के मालूम हुए. मतभेदों और
असुरक्षाओं को उभारकर, सुरक्षा करने का आश्वासन देकर बड़ी आसानी से वोट पाये
जा सकते थे, चाहे उम्मीदवार का किन्हीं आदर्शों में कोई विश्वास हो या न हो.
