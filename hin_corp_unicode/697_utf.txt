<ळिटेरटुरे><णोवेल्><ंअहेस्ह्तर्><ठल्ग्हर्><१९८५><ःइन्ड् फोच्केट् भोओक्स्><ढेल्हि><१०४-१११><२०१०><ंअहेस्ह्तर्, ठल्ग्हर्, णो>

+ लड़के से सिगरेट लेकर उसने जलती हुई रस्सी से आग ली और धुआं पीने लगा .
प्रेमिका की गली में घुसने से पहले वह अंतिम रूप से तय कर लेना चाहता था कि
प्रेमिका से पैसे वह मांग सकेगा कि नहीं. दुकान से अलग हटकर वह धुएं के आखिरी
कश तक अपने को टटोल लेना चाहता था .
सिगरेट खतम हो गयी, मगर वह कुछ भी तय नहीं कर पाया. वह गली में घुस गया .
गली में दूर पर एक बल्ब लटक रहा था, मगर उसकी रोशनी जमीन तक नही आ पा रही थी .
प्रेमिका के दरवाजे पर पहुंचकर उसने देखा दालान मे अचल अंधकार ठसा पड़ा है .
उसने प्रेमिका को बुलाने के लिए खंखारकर गला साफ किया; मगर उसे तो प्रेमिका
का नाम भी मालूम न था . थोड़ी देर वह इस प्रतीक्षा में रहा कि शायद कोई
चमत्कार हो और प्रेमिका कहीं से निकल आये, मगर इस तरह के चमत्कारों के साथ
सबसे बुरी बात यह होती है कि जिस समय आप उनके होने के सबसे ज्यादा मुन्तजिर
होगें, वे नहीं होगें. उलटे जब आपको उनकी एकदम उम्मीद या जरूरत नहीं होगी,
तो वे छत से या खुले आसमान से टपक पड़ेगे
ठीक वही हुआ भी. वह जब पूरी तौर से निराश होकर गली से निकलकर फूटपाथ पर सिर
झुकाये चला जा रहा था, तो ऐन अपने सामने पांच फीट की दूरी पर प्रेमिका को
मुस्कराते हुए पाया . सचमुच उस समय तक वह प्रेमिका की बात एकदम भूल चुका था .
वह जल्दी-से-जल्दी अपनी कोठरी में पहुंच जाना चाहता था. उसे अब थकान पकड़ने लगी
थी . सेठ को रुपये लौटाने की बात भी वह कल पर छोड़ चुका था. दरअसल इस तरह उसने
अपने को हलका कर लिया था कि सामने खड़ी मुस्कराती प्रेमिका को देखकर उसे निराशा
ही हुई. फिर भी वह जवाब में मुस्कराया और प्रेमिका के पास चला आया.
" माफ करना . तुम बहुत बोर हुए होगे . "
बात उसकी समझ में नहीं आयी, तो भी वह इस तर्ज पर मुस्कराया, जैसे बोर तो खैर
सचमुच बहुत हुआ, मगर जाओ, माफ किया, आइन्दा ऐंसी गलती मत करना .
" मुझे मजबूरन निकलना पड़ा . मै बराबर तुम्हारी बात सोचती रही . डर रही थी,पता नहीं
तुम मेरे बारे में क्या सोचते होगे. दो मिनट भी और देर होती, तो तुमसे मुलाकात नहीं
होती."
वह फिर पहले के अन्दाज में मुस्कराया.
"चलो कहीं बैठकर बातें करें. मैं बहुत थक चुकी हूं. "
"मुझसे ज्यादा. "
"दिन-भर क्या करते रहे?" प्रेमिका ने पीछे मुड़ते हुए पूछा ."
"हाँ , इधर-उधर घूमता रहा . "
"छुट्टी का दिन ठहरा."प्रेमिका ने बात पूरी की.
"नहीं छुट्टी के दिन जो ठहरे ." उसने वाक्य को दुरुस्त किया .
आगे चलती प्रेमिका ने ऐसी अदा से अपनी गर्दन पीछे मोड़ी और मुस्कराई, जैसी अदा
सिर्फ प्रेमिका के वश की है.
"क्या मतलब?" प्रेमिका ने पूछा.
"आजकल अपनी छुट्टी-ही-छुट्टी हैं. "
"ऐसा क्यों? "
"फैक्ट्री में ताला बन्द है. "
उसने मुसकराने की कोशिश की,मगर उससे मुस्कराया न गया.
"टैक्सी...ई!"एकाएक प्रेमिका ने दूसरे फुटपाथ पर उनके समानान्तर रेंगती एक टैक्सी
को हाथ दिखाया . टैक्सी शायद भाँप गयी थी कि एक जोड़ा औरत-मर्द जो अचानक दो दिशाओं
से आकर एक-दूसरे में माखन-मिश्री की तरह घुल रहे हैं,ज्यादा दूर पैदल नहीं चल
पायेंगे.इसके पहले कि वह प्रेमिका से उसके इरादे के बारें में सवाल करे,टैक्सी उसके
पास आकर रुकी और प्रेमिका भीतर बैठकर आंखों से बुलाने लगी. वह चुपचाप प्रेमिका की
बगल में बैठ गया. ड्राइवर छोकरा-सा था. उसकी गहरी काली आँखों शरारत नाच रही थी .
"किधर जायेगा मेमसाहब ?"ड्रराइवर ने झटके से गाड़ी स्टार्ट की.
"लेक. "
"ओक्के,मेमसाहब . "
ड्राइवर ने टैक्सी को एक खतरनाक तीखे मोड़ पर पूरी सड़क पर नचाते हुए घुमाया. वह
प्रेमिका के प्रति एक बार और कृतज्ञ हुआ. पूरे शहर में अपनी कोठरी के अलावा लेक-तट
क्या कोई छांहदार पेड़ ही वह जगह हो सकती थी,जहां जाने में उसे कोई एतराज नहीं होता .
उसने सोचा ,सिर्फ दो बड़े आदमी ही नहीं कभी-कभी दो थके आदमी भी एक ढ़ंग से सोचते
हैं. टैक्सी की पिछली सीट पर वह और प्रेमिका दो अलग कोणों पर स्थित थे और हवा के
झोंकें उनके बालों में घुसकर तेज सुरसुरी पैदा कर रहे थे.
अचानक उसकी निगाह ड्राइवर के रू-ब-रू लगे शीशे में गयी. ड्राइवर सीधे सामने देख रहा
था और सीटी बजा रहा था. टैक्सी ने अंगड़ाई ली,तो शीशे में प्रेमिका का चेहरा दीखा .
वह हथेली पर गाल धरे स्थिर बैठी थी. सिर्फ उसकी आंखें नहीं दिख रही थी . उसने अपनी
आँखे हटा ली . सोचा ,अगर प्रेमिका उसे अपनी ओर यों एकटक ताकता देख ले ,तो क्या
सोचेगी? मगर इस तरह अलग और स्थिर प्रेमिका के चेहरे को देखना उसे अच्छा लग
रहा था.
सोचते-सोचते वह शायद फिर प्रेमिका के चेहरे को देखने लगा था, क्योंकि प्रेमिका
ने मुंह घुमाकर उसकी ओर देखा, तो वह एक बार ही संकोच से अस्थिर हो उठा और उसे
ताज्जुव हुआ कि जब उसने अपनी निगाहें प्रेमिका की ओर से हटा ली थीं, तो फिर
दोबारा वे कैसे उसके चेहरे से लिपट गयीं.
प्रेमिका से निगाह मिली,तो वह अलग भाव से मुस्करायी. जबाव में वह भी मुस्कराया और
सोचने लगा कि इस तरह अकारथ मुस्कराना क्या कुछ मतलब रखता हैं ?
'टैक्सी एक जगह लाल बत्ती पर रुकी. काफी देर तक रुकी रही और अगल-बगल से दूसरी
कारों और टैक्सियों से वह घिर गयी, तो उसने ड्राइवर की ओर देखा. वह शीशे में
देख रहा था और मूछों पर ताव दे रहा था. वह शीशे में उभरती उसकी मूछों की नोक
देखता रहा. ड्राइवर से निगाहे मिली, तो ड्राइवर ने झप से एक आंख टीप दी. उसे
सख्त गुस्सा आया और ताज्जुव हुआ. यह बच्चा उसे और प्रेमिका को क्या समझ रहा
है ? उसने अपनी नजरें दूसरी ओर फेर ली और तना बैठा रहा. एक बार जी में आया
ड्राइवर से इस बेहूदगी का जवाब तलब करे, मगर कहीं एक बेहूदगी का जवाव तलब करने
में कई और बेहूदगियां न झेलनी पड़ जायें.
अचानक उसे लगा,वह बेकार अपने को तान रहा हैं. कहीं वह एक निहायत अदना-सी बात
को तूल तो नहीं दे रहा है. ड्राइवर की यह हरकत गलत जरूर है; मगर इससे उसका क्या
बिगड़ता है ? इससे ज्यादा समझदारी और भद्रता की उम्मीद उससे करना बेवकूफी की
बात है.
वह हलका हो कर मुस्कराया और सीट से टिककर थोड़ा और पसर गया. थोड़ी देर बाद हलके
से गर्दन घुमाकर प्रेमिका की और देखा. वह बाहर देख रही थीं. अभी भी उसका चेहरा
हथेली पर टिका था. उसकी एकाध लटें चेहरे पर दौड़ रही थीं. वह बहुत धीमे शायद
गुनगुना रही थी, क्योंकि एक बारीक ध्वनितरंग उसे छू रही थी. प्रेमिका को देखकर
उसे अपने खुश होने का अहसास हो आया .
उसके और प्रेमिका के बीच ऐसी क्या है, जिसे लेकर वे खुश हो रहे है निश्चय ही
ऐसा कुछ भी नहीं है,जिसकी ओर छोकरा ड्राइवर अपनी मूंछें पूरी ताकत से
चबाते हुए, आंखें झपका-~कर संकेत कर रहा था.
तो क्या वह प्रेमिका से पैसे पाने की उम्मीद में खुश है ? नही, वह ऐसी उम्मीद
नहीं पाल रहा है. वह जानता हैं, प्रेमिका से वह पैसे नहीं मांग सकेगा. शायद वह
उस समय भी जानता था, जब मुसलमानी ढाबे से निकलकर वह प्रेमिका के घर की ओर आने
वाले रास्ते पर मुड़ा था, तो फिर वह वहां क्यों आया और टैक्सी में बैठकर
प्रेमिका के साथ क्यों प्रसन्न हो रहा हैं ?
तभी टैक्सी एक तेज धक्के के साथ सड़क के किनारे से जा लगी. प्रेमिका ने दरवाजा
खोला और बाहर खड़ी हो गयी. उसने एक दस का नोट सरदार की ओर बढ़ाया और बाकी पैसे
वापस लिये बिना टैक्सी के बाहर आ गया.
"कितने पैसे ? " प्रेमिका की आवाज आयी.
"मिल गये जी! बाबूजी. ये रहे बाकी पैसे. " ड्राइवर ने अपनी हथेली उसके सामने
पसार दी.
"रखिये भी." उसने ड्राइवर की हथेली वापस मोड़ दी.
"थैंक यू. " ड्राइवर की टैक्सी आगे रेंग गयी.
"तुमने पैसे क्यों दिये ?" प्रेमिका ने पूछा.
"पैसे थै."
"आओ पानी के पास बैठेंगे. " प्रेमिका ने उसकी बांह में अपनी एक बांह फंसा ली.
चांदनी धीरे-धीरे गाढ़ी होकर हर कहीं बर्फ के गालों की तरह जमने लगी थी. लेक के
किनारे के पेड़ों में सरसराती हुई हवा उन्हें और आसपास की दूसरी चीजों को अस्थिर
किये दे रही थी.
"अरे! " एकाएक प्रेमिका चलते-चलते रुक गयी.
"क्या हुआ ?"
"तुम्हारे पांव ? "
"ओ हां, चप्पले टूट गयीं. "
दरअलस उसे अपने नंगे पावों का ख्याल ही नहीं था.
"तुमने पहले क्यों नही बताया ? रास्ते में कहीं ले लेते. "
"मुझें याद नहीं रहा. "
"क्यों ? "
"तुमसे मुलाकात होने के बाद चप्पलों का याद आना जरुरी था क्या? " वह शरारत से
हंसा.
" धत् !" प्रेमिका मुस्करायी.
"छोड़ो. चांदनी रात में चप्पलों की चर्चा नहीं करते. "
"नहीं, वहां मोड़ पर एक दूकान है. चलो ले आते हैं. "
"जरुरत क्या हैं? "
"फिर भी. कोई देखेगा तो क्या कहेगा ?"
"तुम साथ हो न. मेरी ओर कोई देखेंगा ही नहीं. देखेगा भी, तो कुछ नहीं कहेगा.
बहुत दिन बाद नंगे पांव चल रहा हूं. मजा आ रहा हैं. "
दरअलस राणा सांगा इतने अंगभंग हो गये थे कि उन्हें पहने रहने पर भी पांव अस्सी
फीसदी जमीन पर ही चलते थे और यही बजह थी कि उसे नंगे पांव चलने का अहसास नहीं
हुआ था.
"पता नहीं था, तुम्हें इतनी बातें बनाना आता है. "
"मेरे अन्दर और बुराइयां हैं, जिनका पता तुम्हें धीरे-धीरे चलेगा. "
"अच्छा,ये सब बेकार की बाते क्यों कर रहे हो, बताओ तो."
"मजा आ रहा है. "
"दूसरों का मजाक उड़ाने में मजा आता है तुम्हें ?"
"नही, तुम्हारा मजाक उड़ाने में तो वाकई मजा आ रहा है. "
"ठीक हैं. " प्रेमिका पानी के पास बैठ गयी.
"क्या ठीक हैं ?" वह भी बंगल में बैठ गया.
"यही, हम दोनों का यहां आना, तुम्हारा इस तरह से मुझे सताना, हमारा पास-पास
बैठना. सब कुछ."
"तुम्हारी फैक्ट्री क्यों बन्द हो गयी है? " काफी देर चुप रहने के बाद एकाएक
प्रेमिका ने पूछा.
"दूसरी फैक्ट्री किस लिए बन्द होती है ?"
"कब खुलेगी? "
"खुल जायेगी. "
"कितने दिनों से बन्द है? "
"कई महीनो से. "
"पैसे तो नहीं मिलते होगे ? "
"नहीं."
"दिक्कत होती होगी."
"होती है. "
"ओह!" प्रेमिका का चेहरा एकाएक उदास हो गया.
"क्या हुआ? "
"तुम्हारे पास पैसे नहीं है, तो तुमने टैक्सी वालो को क्यों दिये ? अब पता चला,
तुमने चप्पलें क्यों नहीं लीं. "
"क्यों नही ली ?"
"पैसे नही थे, और क्यों ? देखो, बुरा मत मानना? मै तुम्हें कुछ पैसे दूंगी.
लेना पड़ेगा. "
एकाएक उसका कलेजा जोरों से धड़क उठा. मगर पैसे वह ले ले ,तो सेठ कों उसके हजार
लौटा सकेगा. एक बेहूदगी से छूट सकेगा.
"मेरा पास पैसे है. " पता नहीं क्यों उससे झूठ बोला नहीं गया.
कोई चीज आज सुबह से ही उसे अपने हितों के खिलाफ ठेलती जा रही थी.
"झूठ मत बोलो. तुम्हारे पास पैसे एकदम नहीं है . जो थे तुमने ड्राइवर को दे
डाले. "
"मै झूठ बोलता तो हूं; मगर इस वक्त नहीं बोल रहा."
"देखू तो कितने पैसे है; तुम्हारे पास ?" प्रेमिका ने उसकी जेब में अपना हाथ
डाल दिया. एक गहरा सनसनाता हुआ आत्मीय अहसास उसे मिल गया.
" बाप रे!" प्रेमिका नोटों की ग़अडी हाथ में लेकर हांफने लगी थी, " इत्ते सारे
रुपये."
" मैने कहा था न, पैसे,हैं. "
" इत्ते सारे रुपये जेब मे रख कर घूमते हो. कोई जान जाये,तो गर्दन दबा कर छीन
लेगा." प्रेमिका ने वैसे ही हांफते हुए और अविश्वास से उसे ताकते हुए कहा.
"तुम्हें गर्दन दबाने की जरुरत नहीं हैं. दबा भी नहीं पाओगी. चाहो तो यों ही
ले सकती हो. "
"तुम तो कहते थे फैक्ट्री बन्द हैं ?"
"हां, कहता तो था. जब तक खुलेगी नहीं,यही कहना पड़गा. "
"तब ? इत्ते रुपये ?"
"घूस मे मिले है. "
"तुम यूनियन में काम करते हो क्या ?" प्रेमिका ने इस बार संजीदा होकर सवाल
किया. यह वाक्य तेज आघात की तरह उसे लगा. क्या आम लोगों की यूनियनों के बारे
में यही राय है ?
"क्यों, यूनियन वाले घूस लेते हैं क्या ? "
"घूस कौन नही लेता ? जिसे मिलेगी, वही लोगा. घूस तो अब ऊपरी आमदनी कहलाती है. "
अब पैसो का इतिहास बताने को वह मजबूर हो गया. अगर वह सारी बातें नहीं कह देता,
तो प्रेमिका के दिमाग में उसकी तस्वीर बिगड़ जायेगी. उनके बीच जो सुख पैदा हुआ
है, वह मर जायेगा. यह बात तो प्रेमिका से कहनी भी थी और किससे कहता. उसने सारी
बातें प्रेमिका को सुना दीं. उसकी बाते सुनती-सुनती प्रेमिका नोटों का बण्डल
उलटती-पलटती रही.
"उन्होंने बड़ी मुसीबत में फंसा दिया." प्रेंमिका ने दो-टूक राय दी.
"हाँ,सोचता हूं उनके पैसे लौटा दूं."कहकर उसने प्रेमिका के चेहरे को गौर से देखा .
प्रेमिका का चेहरा चिकने काले पत्थर में तराशा हुआ लग रहा था. सोच में डूबी
प्रेमिका बच्चों की तरह मासूम लग रही थी. प्रेमिका काफी देर उसी तरह चुप रही,
तो उसने फिर कहा, सोचता हूं, पैसे लौटा दूं."
