<ळिटेरटुरे><णोवेल्><श्हस्ट्रि श्हस्हिप्रब्ह><खर्क्रेक्ह><१९८३><षज्कमल् पुब्><णेत् ढेल्हि><१३०-१३७><२१५०><श्हस्ट्रि स्., खर्क्रेक्ह, णौ>

पत्र में महिम ने मिलने के लिए समय तथा स्कूल के पास के ही एक रेस्तराँ का पता
दिया था. आशा के साथ-साथ मन में एक आशंका भी ज़गी थी, पर रेस्तराँ के पास
पहुँचते-पहुंॅचते वह आशंका हृदय के किसी दुर्भेद्य कोने में जाकर खोती चली गयी.
महिम ने बैरे को दो कप कॉफी का  र्डर देते हुए शुरू कर दिया, "अगर तुम सचमुच
मकान चाहती हो तो तुम्हें एक नाटक करना होगा."
"कैसा नाटक ?"
"मकान मेरे बाबाजी का है. पहले तो तुम उसे देख लो. तुम्हारे स्कूल के पास ही
है. इस जगह से करीब दो फर्लांग, बस. पसन्द आ जाता है तो उसके एक शर्त है."
"पसन्द मुझे आ जायेगा. कैसा भी हो, मकान मुझे लेना ही है. मैं देखूँगी भी नहीं,
तुम अपनी बात कहो !"
महिम पहले गम्भीर हो गया, फिर हँस पड़ा. बोला, "मकान के लिए बाबाजी पगड़ी चाहते
हैं."
"पगड़ी ?"
"हाँ हाँ, मासिक किराये के अलावा शुरू में एक बड़ी रकम एकमुश्त-~इसे ही पगड़ी
कहते हैं. शायद तुम अभी इस शब्द से ही परिचित नहीं हो."
"हुँ ! पर कैसे होगा यह सब ? मेरे पास तो एक पैसा भी इस तरह खर्च करने के लिए
नहीं है, वैसे मकान का किराया कितना है ?"
"भले-से किरायेदार के लिए नब्बे रुपये महीना."
"और बुरे-से किरायेदार के लिए ?" तनु थकी होने पर भी खिल-~खिलाकर हँस पड़ी.
स्कूल के पूरे दिन की ड्युटी से निवृत्त होने के बाद इस तरह कुर्सी-मेज़ पर
बैठकर गरम-गरम कॉफी का जो प्याला, बिना किसी प्रयत्न के मिल गया था, उसने ही
उसमें आनन्दमिश्रित ताज़गी भर दी थी.
"बुरे किरायेदार के लिए पगड़ी की यह रकम तिगुनी होगी, किराया यही रहेगा." महिम
कॉफी में चीनी के क्यूब्स घोलने लगा था.
"अच्छे किरायेदार के लिए पगड़ी की रकम ?"
"दो हज़ार रुपया."
"दो हज़ार !" तनु चौंक गयी.
"हाँ हाँ, मकान भी तो ठीक-सा ही है. दो कमरे, एक रसोई, नल, गुसलखाना,
लकड़ी-कोयला रखने के लिए कोलकी और छत. दिल्ली में नब्बे रुपयों में इतना बड़ा
मकान मिल जाना एक संयोग ही समझो."
तनु चुप रही.
"यों तन्वि, मैं तुमसे कहूँ तो उम्मीद है, तुम बुरा नहीं मानोगी. मेरी राय में
तुमने इधर आकर अच्छा नहीं किया. जैसे भी था, तुम्हें घर ही रहना चाहिए था.
बच्चे के साथ कहाँ परेशानी भुगतती रहोगी !"
"भुगतती रहूँगी महिम. जो कुछ भाग्य में होता है और जितनी देर भुगतना होता है, वह तो
 इन्सान भुगतता ही है. भोगों से कोई नहीं बच सकता. उसे छोड़ो, मेरी चिन्ता
दूसरी है."
"दो हज़ार रुपयों की न ?" महिम हँसा, "उसका इन्तज़ाम हो जायेगा. रुपये का
इन्तजाम करना मेरा ज़िम्मा."
"पर महिम ?"
"उसकी चिन्ता तुम मत करो. मैंने कहा न, एक छोटा-सा नाटक खेलना होगा और हमारी
समस्या सुलझ जायेगी."
"तुम्हारी ?"
"हाँ, हाँ, तुम्हारी समस्या मेरी ही समस्या है तन्वि. मेरे ऊपर तुम्हारा बहुत
बड़ा ऋण है."
"ऋण ! मैंने तुम्हारे साथ क्या किया ?"
"कुछ नहीं किया, इसीलिए पूजा करता हूँ तुम्हारी तन्वि. मैं तुम्हारे भोलेपन पर
मरता हूँ. तुमसे सीधी सच्चरित्र लड़की मैंने नहीं देखी."
"चलो चलो, ज्यादा मत बनो, काम की बात करो !" तनु ने डपटा.
"तन्वि, तुम नहीं समझोगी. तुमने एक दिन एक छोटी-सी चीज चाही थी..."
"महिम ! क्या चाहते हो, मैं उठकर चली जाऊँ और तुमसे कभी न बोलूँ, कभी न
मिलूँ ?"
"तन्वि, तुम नहीं समझोगी."
"तुम भी नहीं समझोगे, छोड़ो !" तनु इस समय भावुक नहीं बनना चाहती थी.
"हाँ तो कल सवेरे तुम आ जाना, जितनी जल्दी आ सकती हो. बाबा-~जी अपने पूजा-पाठ
से निबटकर सवेरे अपनी बैठक में आकर बैठते हैं. मैं तुम्हें यहीं मिलूँगा, इसी
रेस्तराँ के आगे. यहीं से चले चलेंगे."
"पर..."
"कहा न, तुम आ जाना भर !"
तनु घर जाकर रात भर सोचती रही. माँ-बाबू किसी से भी उसने बात का जिक्र करना ठीक
नहीं समझा-खुद ही मथती रही, मुझे क्या मालूम था, महिम मेरी मदद उस कारण से करना
चाह रहा है. क्या समझता है वह ? नहीं नहीं, मैं दुखी नहीं हूँ. महिम के साथ
शायद इस तरह चल भी न पाता. ईश्वर जो करता है, अच्छा ही करता है. पुरानी चेंपी
इस तरह उधेड़ना उसे अच्छा नहीं लगा. महिम का इतना बड़ा ऋण लेकर क्या करूँगी !
मकान लेने की बात नाहक सोच रही हूँ-बाबू और भइया तो शायद इसे पसन्द ही न करें.
उनसे मैंने कुछ पूछा ही नहीं है. सब जन लड़की के द्वारा किराये पर लिये गये मकान में
 आकर रहने लगना शायद न चाहें. पर मेरी भी तो समस्या है. रोज़-रोज़ के माँ के ये
उलाहने मुझसे नहीं सहे जाते, शायद उधर पहुँचकर उन्हें भी कुछ आराम मिल जायेगा.
नौकर होगा तो उन्हें ज़्यादा काम भी नहीं करना पड़ेगा. फिर बच्चे के दूध की
समस्या भी हल हो जायेगी. अनिन्द्य ने भी बच्चे के स्वास्थ्य की चिन्ता करते हुए
लिखा था...पत्र की कुछ पंक्तियाँ मस्तिष्क में फिर रिंगने लगीं.
यह भी तो हो सकता है कि मैं सवेरे पहुँचूंॅ ही न ! महिम क्या कर लेगा ! इतनी दूर
घर तो वह आने से रहा. कुछ भी बहाना बना दूंगी...कुछ देर ध्यानमग्न रही यों ही.
फिर एकाएकी ख़्याल आया, काम तो मेरा ही है, अगर मैं अपनी योजना वापिस लेना
चाहती हूँ तो भी कम-से-कम मुझे सूचित तो करना ही चाहिए. महिम की इतनी बड़ी
भलमनसाहत के प्रतिदान में क्या उतनी-सी भी शिष्टता मैं नहीं बरत सकती ? आधी
रात तक मथकर और रात में दो बार रतन के लिए उठकर तनु एकदम पस्त हो चुकी थी, फिर
भी समय से पहले ही आँख खुल गयी. घबड़ाकर घड़ी देखी-अभी सिर्फ़ चार बजे थे. बरसात के
 आख़िरी दिन थे वे. पिछले पूरे दिनभर बेहद उमस रही थी, इसलिए रात में सब बाहर
छत पर ही सोये थे, यहाँ बाहर बहुत प्यारी हवा चल रही थी. दिल्ली की रातें इतनी
ही मोहक होती हैं. मन किया, चादर लपेटकर फिर सो जाये, पर दो-चार करवटें बदलकर
उठना आवश्यक हो गया.
तैयार होकर ठीक समय पर महिम के द्वारा निर्धारित स्थान पर पहुँची तो महिम मौजूद
था.
"लो, इस बैग में रुपये हैं. निकालकर बाबाजी के सामने रख देना, बाकी बात मैं
संभाल लूँगा."
"महिम..."
"तुम्हें मकान चाहिए कि नहीं ?"
तनु निरुत्तर हो गयी. महिम ने धकाया, "चलो चलें, वह कुछ बाद में सोच लेना."
नाटक का निर्वाह तनु की ओर से हो गया तो महिम हाथ जोड़कर खड़ा हो गया, "बाबाजी
अब तो इन्हें ताली दिलवा दीजिए. आप यह समझ लो कि आपके मकान में एक भला-सा
किरायेदार आ गया है."
"खुश रहो बेटा, तुम्हारी वजह से ही यह हुआ."बूढ़े बाबा ने मुनीम को ताली देने का
 आदेश दे दिया.
तनु ताली लेकर निकाली तो महिम पीछे-पीछे था, "चलो, मकान देख लो अब !"
मकान देखने का उत्साह तनु को भी था. नब्बे रुपये उसने पेशगी अलग से दे दिये थे.
वह उसकी अपनी रकम थी. रास्ते में महिम हँसा, "इन बूढ़े लोगों को, जो हरदम समय को
भुनाने की कोशिश में लगे रहते हैं, उल्लू बनाने में कोई अपराध नहीं है. रुपया
उनकी तिजोरी में भरता रहना चाहिये, भले ही उनकी तिजोरी से निकालकर फिर वही उसी
में भर जाये." महिम फिर ठठाकर हँसा. फिर गम्भीर होकर बोला, "इसलिए तनु, तुम समझ
गयी होगी, मेरा तुम पर कोई ऋण नहीं है."
"ओहो़अ ़अ !" तनु साथ-साथ चलते हुए मुस्करा दी, "तो ऐ़अ़असा है !"
हृदय का बोझ काफ़ी कुछ घट गया महसूस हो रहा था.
मकान सकड़ी गली में था. सीढ़ी-दर-सीढ़ी चलकर जब तनु तिमंजिले पर पहुँची तो
कमरों की लम्बाई और चौड़ाई में उनका सिकुड़ापन...दोनों एक-दूसरे के पूरक प्रतीत
हो रहे थे. इस कमरे में किस नाप की चारपाई आ सकती है, वह अनुमान लगाने लगी.
गुसलखाना और रसोईघर भी नमूने ही थे. खिड़की में खड़ी हुई तो सामनेवाले मकान की
खिड़की अपने मकान की खिड़की से जुड़ती हुई प्रतीत हुई. नीचे पत्थर की बेहद
सकड़ी गली थी. एक ओर बरगद का बूढ़ा पेड़ खड़ा था, जिसकी टहनियाँ दोनों
खिड़कियों पर पहुँच रहीं थी-आधी इस खिड़की में, आधी दूसरी खिड़की में. उस
असामान्य अँधेरी, सकड़ी गली और अँधेरे सकड़े मकान में प्रकृति का वह एकमात्र
वरदान था, जो इस बात की घोषणा कर रहा था कि अगर हवा-पानी और प्रकाश के बिना मैं
जी रहा हूँ तो लोग, तुम भी जी ही लोगे. अपने गोदू-मोदू सफ़ेद स्वस्थ बेटे के
साथ तिखन्ने के दियासलाई की डिबिया के मानिन्द इस मकान में रहने की रूपरेखा
तनु जल्दी-जल्दी बनाने लगी.
"लगता है, मकान पसन्द नहीं आया है ?" महिम पूछ रहा था.
"पसन्द आया है, बहुत पसन्द आया है. दो हज़ार रुपया खुद गाँठ से जाता तो शायद
पसन्द न आता. नब्बे रुपये का नुकसान तो सह भी लिया जाता है."
"क्या मतलब ?"
"महिम, बुरा मत मानना, तुमने मेले लिए जितना किया है, मेरा कोई भी सम्बन्धी
शायद ही करता. फिर भी इतने ऊपर मुन्ने को लेकर रहना थोड़ा कठिन होगा. मकान
अच्छा होते हुए भी रोज़-रोज़ इतने ऊपर चढ़ना..." तनु ने सिर्फ़ एक यही कारण
बताया.
"तनु, तुमने दिल्ली के मकान नहीं देखे हैं."
"सच, नहीं देखे महिम, तुम ठीक कहते हो. नब्बे रुपये का मुझे कोई मलाल नहीं है,
दो हज़ार रुपये तो बच गये." तनु हँस पड़ी.
तनु उस मकान में नहीं गयी थी. एक महीना उसमें ताला पड़ा रहा. सोचा, शायद
अनिन्द्य इधर आये तो उसे मकान दिखा दिया जाये. पर अनिन्द्य नहीं आया तो तनु ने
महीने-भर बाद चाबी बूढ़े बाबा को सौंप दी.
"मैं आपकी आभारी हूँ बाबाजी, पर मकान में मैं नहीं रह सकूँगी."
"क्यों, कुछ तकलीफ़ है बेटी ?"
"नहीं बाबाजी, शायद दिल्ली में ज़्यादा दिन न रहूँ, इसीलिए दूसरे महीने का
किराया चढ़ाना ठीक नहीं लगा."
"जैसी तुम्हारी मर्ज़ी."
पगड़ी के रुपयों के बारे में कुछ कहने का प्रश्न ही नहीं था.
इसी मध्य दो घटनाएँ एक साथ घटीं. प्रार्थनापत्र के उत्तर में तनु के नाम शिक्षा
विभाग से एक पत्र आया, जिसमें लिखा था कि उसे आवश्यक कागज़ात लेकर अमुक समय
शिक्षा विभाग के कार्यालय में पहुँचना है. और दूसरी घटना थी, प्रह्लाद को
अकस्मात् लखनऊ में नौकरी मिल जाने की सूचना. हफ्ते-भर के भीतर ही नौकरी जोयन कर
लेने का आदेश था. दोनों ही सूचनाएँ आनन्दप्रद होते हुए भी विचारणीय थीं.
कागज-पत्तर लेकर शिक्षा विभाग के दफ़्तर में उपस्थित होने में कोई कठिनाई नहीं
होनी चाहिए थी, पर तनु के पास नियुक्तिपत्र तथा पुन: स्कूल जोयन करने के आदेशपत्र
 के अतिरिक्त कोई दूसरा कागज़ था ही नहीं. अफ़सोस हुआ कि पहले दिन स्कूल
पहुँचने पर उसने उस दिन स्कूल में अपनी उपस्थिति का प्रमाणपत्र प्रिंसिपल से
क्यों नहीं ले लिया ? पर उस समय सर्विस के दौरान मस्तिष्क में रखे जाने वाले उन
नुक्तों की कोई जानकारी उसे थी ही नहीं. जानकारी होती भी तो शायद उस समय भी वह
श्रीमती मिनोचा से उस प्रकार का प्रमाणपत्र लेने में सकुचातीं श्रीमती मिनोचा की वह
अन्तरंग अध्यापिका थी. उस तरह का प्रमाणपत्र लेने का सीधा-~सीधा मतलब होता कि
उसे श्रीमती मिनोचा पर विश्वास नहीं है. वह यह नहीं दिखाना चाहती थी. पर आज जब
उस प्रकार के कागज़ों की आव-~श्यकता हुई, तभी लगा कि इस दिशा में व्यक्ति के लिए
शर्म-संकोच से पृथक् होकर सजग रहना बहुत आवश्यक है. जब स्त्रियांॅ पुरुषों की
तरह बाहर निकलकर कर्मक्षेत्र में उतरी हैं तो उन्हें पुरुषों की तरह चुस्त और
सतर्क भी रहना चाहिए. वह इस दिशा में चूक गयी थीं. पर इतनी बड़ी चुनौती भी पहली
बार शायद उसके सामने ही आयी है...वह सोचती रही.
...सिर्फ़ तुम्हारे सामने ही आती तो शिक्षा विभाग का कार्यालय खोलने और वहाँ
अध्यापकों के लिए शिकायती-विभाग-काउण्टर बनाने की क्या जरूरत थी ! ये बहुत
मामूली बातें हैं. जीवन बनाये रखने के लिए जो समस्याएँ या जो आवश्यकताएँ
व्यक्ति के सामने आती रहती हैं, उन्हीं में से एक. घबड़ाने या दहलने का तो
प्रश्न ही नहीं है.....किसी भीतर बैठे हुए ने समझाया. पर उसके सामने एक दूसरी
समस्या, जो इस समय सबसे अहम थी, वह थी--भाई के नौकरी पर चले जाने के बाद मकान
की समस्या. माँ ने अन्तिम रूप से दो टूक फैसला ले लिया था कि दुकान चलाना
प्रह्लाद के बस का नहीं है, और उसे यह नौकरी जो उसे इतनी मुश्किल से मिली है,
ले ही लेना चाहिए. सरकारी नौकरी, वह भी जिस पर स्थायी हो जाने की पूरी सम्भावना
है, आजकल भला मिलती ही कहाँ है. माँ ने प्रह्लाद के साथ जाने का निर्णय भी ले
लिया था. उनका कहना था, बड़े शहरों में खाने-पीने की बहुत दिक्कत रहती है,
स्वास्थ्य की दृष्टि से घर का बना खाना ही ठीक रहता है. प्रह्लाद भी माँ के
आँचल की छाया से दूर नहीं रहना चाहता था. पिता का जाना भी माँ ने ज़रूरी ठहराया
था. अगर वे नहीं भी जाते तो भी तनु के लिए उनका कोई विशेष उपयोग नहीं था. वे
बच्चे को खिला-पिला नहीं सकते थे, न उसकी पूरी तरह निगरानी कर सकते थे.
तनु चाहती तो इसरार करके माँ को कुछ दिनों के लिए रोक भी लेती, पर कुछ ही दिनों
के लिए रोक पाती और वह रोकना भी उसे काफ़ी भारी पड़ जाता, क्योंकि माँ
ताने-तनाज़ों के सूत्रों को शायद ही सिकोड़ पातीं. उसने निश्चय कर लिया कि वह
माँ के कार्यक्रम में तनिक भी बाधक नहीं बनेगी. उतना बड़ा अहसान लादकर उसके लिए
जीना सचमुच मुश्किल हो जायेगा, इसलिए उसने माँ के समर्थन में यही कहा कि उन्हें
प्रह्लाद को अकेला नहीं छोड़ना चाहिए, आख़िर उसकी इतनी बड़ी पढ़ाई क्या दुकान
चलाने के लिए थी ? माँ प्रसन्न हो गयी थीं. ऊपर से सन्तोष देने के लिए कहा
था, "बिटिया, तुम तो पहले ही स्कूल के पास मकान लेना कह रही थी, अब तुम्हें भी
अकेले छोड़ते मन कसकता है. आख़िर तुम दोनों एक ही जगह से आये हो, तुम कोई अलग
नहीं हो, पर लड़के का भविष्य भी देखना पड़ता है. कभी अकेला रहा भी नहीं है. बहू
आ जाती तो मैं सच कहती हूँ, उधर मुँह भी न करती. पर जब तक वह हमारे आसरे पर
है..."
'माँ, मैं भी तुम्हारे आसरे पर ही आयी थी,' वह कहना चाहती थी, नहीं कह सकी.
कहा, "माँ मैं, तो पहले ही कह रही हूँ कि तुम नहीं जाओगी तो भइया को बहुत
दिक्कत हो जायेगी. तुम्हारा जाना ज़रूरी है."
पिता बैठे सोचते रहे. फिर एकाएकी कुछ दिमाग़ में आया. बोले, "सुनो जी, मैं
सोचता हूँ अविनाश से मिलकर तनु के बारे में बात की जाये. और तनु के बारे में
क्यों की जाये, अविनाश को भी गाज़ियाबाद रहने में दिक़्क़त ही है. रोज़
गाज़ियाबाद से दिल्ली आना-जाना उसके लिए ख़ासी तबालत है. इधर कोई सस्ता मकान
मिलता नहीं है. तनु और अविनाश दोनों मिलकर एक मकान इधर ले लें तो दोनों को ही
सहूलियत हो जायेगी और हम लोग भी चिन्ता से बरी हो जायेंगे."
"तो जाओ, पूछ लो न जाके. मैं तो कहती हूँ अभी शाम को ही चले जाओ, सुबह सबकुछ तय
करके आ जाना. साथ ही यह भी सोचकर जिठानीजी तो कल को कुछ नहीं कहेंगी...जेठजी तो
शायद कुछ ना ही कहें."
