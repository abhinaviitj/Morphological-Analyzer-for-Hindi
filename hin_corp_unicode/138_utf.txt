<शोचिअल् श्चिएन्चे><फ्स्य्च्होलोग्य्><घनपटि छ्हन्ड्र भ्हन्डरि><णओजतनो शव्ड्हन्><१९८८><षज्स्ट्हनि घ्रन्ट्हगर्><झोड्ह्पुर्><१६ टो २२><२२४०><भ्हन्डरि-णओजतनो शवड्हन्>

पहली चट्टान: जुआ
जीवन के खुले समुद्र में नौका खेने वाले नौजवान को बी.पी. ने जिन ५
चट्टानों से सावधान रहने की चेतावनी दी है, उनमें प्रथम है--बिना परिश्रम
के मालदार बनने की लालसा, जिसे हम संक्षेप में द्यूत अथवा जुआ कह सकते
हैं. बी.पी.ने इस चट्टान को नाम दिया है `हार्सेज़' या `घोड़े'. भारत के
अधिकांश लोगों को यह नाम कुछ अजीब सा लग सकता है. भला घोड़ों का जुआ से
क्या सम्बन्ध ? परन्तु पश्चिमी देशों में घोड़े जुआ और सट्टेबाजी के
प्रमुख साधन हैं. वहाँ और भारत में भी बम्बई, कलकत्ता जैसे महानगरों में
`घुड़दौड़' होती है और अलग-अलग घोड़ों पर रुपये लगाते हैं. जिस नम्बर का
घोड़ा प्रथम आता है उस पर रुपये लगाने वालों को अन्य घोड़ों पर लगाये गये
रुपयों का एक अंश बाँट दिया जाता है और शेषांश घुड़दौड़ के व्यवस्थापकों
की कमाई बनता है. इन घुड़दौड़ों में लाखों का वारा न्यारा होता है और
सहस्रों की जेब का पैसा सौ-पचास लोगों की तिजोरी में पहुँच जाता है जैसा
कि लौटरी में हुआ करता है. इसी से बी.पी. ने इस चट्टान को यह नाम दिया
है.
जीवन में पैसे के महत्व से इन्कार नहीं किया जा सकता और इसलिए हर नौजवान
चाहता है कि वह झटपट मालदार बन जाए. इसी धुन से वह जुआ का शिकार बनता है
और अन्त में देखता है कि १०० में से एक मालदार और ९९ फकीर बन जाते हैं.
अत: सांख्यिकी की शास्त्र के अनुसार आपके लिये मालदार बनने की अपेक्षा
फकीर बनने के अवसर निन्नानवे गुणा अधिक हैं. अत: मानकर चलना चाहिए कि
जुआ के जाल में फँसने वाला हर व्यक्ति मालदार बनने वाली शुभ घड़ी की
मृग-मरीचिका में उलझा हुआ तब तक उसमें फँसा रहता है जब तक अपना सर्वस्व
नहीं खो बैठता. कुछ `महापुरुष' तो केवल स्वयं ही फकीर नहीं बनते वरंच
अपने सगे-~सम्बन्धियों और मित्रों को भी धो डालते हैं, अत: हर समझदार
व्यक्ति को इस रोग से दूर ही रहना चाहिये.
बी.पी. ने हर चट्टान के `उज्ज्वल' और `अनुज्ज्वल' पक्ष की चर्चा की है.
बिना परिश्रम अनायास धन प्राप्ति की इच्छा ही इस चट्टान का अनुज्ज्वल या
अन्धेरा पक्ष है और पैसा कमाने के एवम् मनो-~रंजन के समुचित तरीके अपनाना
ही इसका उज्ज्वल पक्ष है जो इस चट्टान से नौका को बचा लेता है.
बी.पी. का कथन है कि आजकल कुछ स्वार्थी लोगों ने घुड़दौड़, बाक्सिंग,
कुश्ती, फुटबाल जैसे उपयोगी खेलों को भी धन कमाने का साधन बना लिया है.
वे नौजवानों की मालदार बनने की लालसा का अनुचित लाभ उठाते हुए या तो
इन्हें सट्टेबाजी का साधन बना कर या इनके प्रदर्शन आयोजित करके अपना
उल्लू सीधा करते हैं. ऐसे प्रदर्शनों के आयोजकों को न तो घुड़सवारी से ही
प्रेम होता है, न फुटबाल या कुश्ती से ही--वे केवल हमें बेवकूफ बनाकर
अपनी रोटी सेकते हैं. अत: हमें इनके जाल में नहीं फँसना चाहिए.
ये सभी खेल बड़े उपयोगी, स्वास्थ्य-वर्धक ओर मनोरंजक हैं बशर्ते कि
इन्हें स्वयं खेलें. केवल दर्शक बनकर तालियाँ बजाने से और टोपियाँ उछालने
से कोई लाभ नहीं होता. अत: यदि आपको इनमें रुचि है तो इन्हें खेलना सीखो
और खुद खेलो. इनके प्रदर्शन मात्र देखने जाना और इन पर सट्टेबाजी करना तो
एक प्रकार से मुनाफाखोरी को ही प्रोत्साहन देना है. इनमें फंसने वाला जब
फकीर और ऋणाग्रस्त हो जाता है तो चोरी करता है, गबन करता है और जैल जाता
है या दिवालिया होकर अपनी सारी प्रतिष्ठा खो बैठता है.
भारत में ताश का जुआ शिक्षित लोगों में भी बहुत प्रचलित है. यह शौक भी
हमारी आदत बिगाड़ कर हमारे मानस को बड़ा जुआ खेलने में प्रवृत्त करता है,
अत: पैसे दाँव पर लगाकर कोई भी खेल खेलना परले सिरे की मूर्खता है--पैसे
भी गमाओ और आदत भी बिगाड़ो.
जनता को कुटेव की ओर प्रवृत्त करने में समाचार पत्रों में छपने वाले
विज्ञापनों का भी कम हाथ नहीं होता. वे इनकी आकर्षक ढंग से ऐसा प्रशंसा
करते हैं कि नौजवान फँस जाते हैं. कितने आश्चर्य की बात है कि किसी नगर
में यदि कोई सिनेमा स्टार आ जाता है तो उसके दर्शनार्थ टिकट लेकर जन समूह
उमड़ पड़ता है और कोई महात्मा या देश के लिए प्राणों की बाजी लगाने वाला
योद्धा आ जाए तो कोई उसे फूलमाला पहनाने भी नहीं जाता ! क्योंकि
विज्ञा-~पन ही नहीं होता ! यह हमारे सांस्कृतिक पिछड़ेपन का ही परिचारक
है.
कोई भी नौजवान ऐसे प्रदर्शनों का शिकार वस्तुत: दो कारणों से बनता
है--(१) धन कमाने की उत्कट अभिलाषा (२) मनोरंजन या आंनन्द की भूख. अत:
आगे बी.पी. ने इन दोनों स्वाभाविक इच्छाओं की पूर्ति के स्वस्थ साधनों पर
विचार किया है. इसके लिए उन्होंने ५ उपयोगी सुझाव दिये हैं जो इस चट्टान
का उज्ज्वल पक्ष हैं और नितान्त व्यावहारिक और अनुभव-सिद्ध हैं. वे इस
प्रकार हैं--
(क) जिस खेल में तुम्हारी रुचि हो, उसे खेलना सीखो--उसे खेलो, केवल देखो
मत.
(ख) आनन्द या मनोरंजन का श्रेष्ठ साधन है कोई उपयोगी शौक (हॉबी) रखना,
जैसे बागवानी, बिजली का काम, चित्रकारी, संगीत, अभिनय और सैकड़ों अन्य
काम जिन्हें स्काउटिंग दक्षता के बैजों के रूप में प्रस्तुत करती है.
खेलों में पर्वता-~रोहण भी एक उत्तम शौक है--साहसपूर्ण, स्वास्थ्यवर्धक
और आनन्ददायक ! परन्तु उसका अभ्यास सदा टीम बना कर करो--अकेले नहीं.
शौकिया अथवा स्वरुचि के कार्य में रत व्यक्ति के पास व्यर्थ के कामों में
उलझने के लिए समय ही नहीं बचता ! अत: दुनिया की अनेक बुराइयों से बचे
रहने का सुनहरा सिद्धान्त है `स्वयम् को व्यस्त रखो'. न दिमाग खाली रहे
और न बुराई उसमें प्रविष्ट हो. स्वरुचि के कार्य में संलग्न व्यक्ति
कभी-कभी अनायास ही नया आविष्कार या अनुसंधान करने का भी यश प्राप्त कर
लेता है और उससे उपयुक्त धंधे के चुनाव में भी सहायता मिलती है. इससे
पैसा भी मिलता है, आनन्द भी आता है और जीवन नष्ट होने से बच जाता है.
(ग) अपने लिए किसी उपयुक्त धन्धे का चुनाव सावधानी पूर्वक करो. इसके लिए
निम्नांकित सूत्र ध्यातव्य हैं--
(१) एक दम लक्षाधिप बना देने वाली शुभ घड़ी की प्रतीक्षा में निठल्ले न
बैठे रहो. बेकार बैठे रहने से कोई निश्चित आय देने वाला धन्धा चुन लेना
अधिक समझदारी का काम है.
(२) अच्छे भविष्य वाला हर धन्धा हर व्यक्ति के लिए उपयुक्त नहीं होता. न
तो सभी कुशल अभियन्ता ही बन सकते हैं, न निपुण सर्जन ही और न ख्यातनामा
एटवोकेट ही. अपनी क्षमता का सही आकलन करके उसी के अनुसार अपना धन्धा
चुनो. ऐसे उच्च शिक्षा प्राप्त लोग भी हैं, जो भूखों मरते हैं और ऐसे
अनपढ़ भी हैं जो पान का मसाला जैसी चीजें बना-~कर भी करोड़पति बन गये
हैं. अपनी क्षमता के अनुरूप चयन करने पर हर धन्धा तुम्हारे लिए समृद्धि
के मार्ग खोल सकता है. अन्यथा तुम्हें अपना धन्धा बार-बार बदलना पड़ेगा
और तुम कुछ भी नहीं बन सकोगे. हां, आरम्भ में काम चलाऊ धन्धा अपनाकर उचित
अवसर पर अपने मन-पसन्द धन्धे में छलांग लगा लेने में कोई बुराई नहीं है.
(घ) मितव्ययी बनो. ध्यान रहे `मितव्ययता' `कंजूसी' नहीं है. स्वयं पर
किये जाने वाले खर्च में कटौती मितव्ययता और दूसरों पर किये जाने वाले
खर्च में कटौती कंजूसी कहलाती है और आलोचना का शिकार बनाती है. अत: अपने
पर उतना ही खर्च करो जितना नितान्त आवश्यक हो. बी.पी. ने सेना में रहते
समय ऐसे दिन भी काटे जब भर पेट भोजन पाना भी कठिन हो गया, पर फिर भी वे
अपनी आय से सदा कम ही खर्च करते और कुछ अंश अवश्य बचाते एवं एक-एक पैसे
का हिसाब रखते.
तुम्हारे बचत खाते में थोड़ी बहुत रकम सदा बनी रहनी चाहिए. यदि नहीं है,
तो वस्त्रों का पूरा उपयोग करके, सिनेमा कम देख के या सिगरेट पीना छोड़
के पैसे बचाओ. पैसा जोड़ना कोई ऐब नहीं है. आगे चल कर हो सकता है तुम कोई
उद्योग लगाना चाहो, तो यही पैसा काम आयेगा, बच्चों को तकनीकी शिक्षा
दिलाओगे तो यही बचत काम आयेगी, घर बनाओगे तो पैसा चाहि-~येगा, बीमारी आ
जाए तो पैसा चाहिए. अत: तुम्हें युवावस्था में अपनी पूरी शक्ति से पैसा
कमाना भी चाहिए और बचाना भी चाहिए. भारतीय सिद्धांत धर्म, अर्थ, काम,
मोक्ष के अनुसार भी हर गृहस्थ को चाहिए कि वह `धर्म' (नैतिकता) और
`मोक्ष' (अध्यात्म साधना) की दो सीमाओं में रहते हुए अपनी `कामनाएँ' पूरी
करने के लिए `अर्थ' (धन) का उपार्जन करे ओर सुखी जीवन बिताए. अत: नीति
पूर्वक धन कमाना और बचाना हर गृहस्थ का कर्तव्य है. `धर्म' और `मोक्ष' के
किनारों की बीच `काम' और अर्थ की सरिता बहती रहे.
इसके बाद बी.पी. ने इस बात पर बल दिया है कि किसी भी धन्धे में सफलता के
लिए चरित्रवान व्यक्तित्व नितान्त आवश्यक है. `चरित्रवान व्यक्तित्व' में
उन्होंने निम्नांकित गुण होना आवश्यक बताया है. निश्चय ही यदि कोई नवयुवक
अपने में इन योग्यताओं का विकास करे, तो चाहे वह किसी भी धन्धे को अपनाए,
उसकी सफलता असंदिग्ध है. वे गुण ये हैं--
(१) निपुणता--जो भी काम तुमने चुना है, उसमें निपुणता और कुशलता प्राप्त
करो. यह सफलता की पहली सीढ़ी है.
(२) शक्ति-सम्पन्नता--तुम में अपना कार्य सम्पन्न करने के लिए आवश्यक
ऊर्जा, शक्ति और उत्साह होना चाहिए. शरीर स्वस्थ रखने से ऊर्जा मिलेगी और
धन्धे में रुचि रखने से उत्साह जगेगा. जो कार्य उत्साहपूर्वक किया जाता
है, वह थकाता नहीं-वह `काम' न रह कर खेल बन जाता है और उसे करने में
आनन्द की अनुभूति होने लगती है. यह आनन्द ही उसका सबसे बड़ा पुरस्कार है
और इसी दृष्टि से कर्म करना `निष्काम कर्मयोग' की साधना है.
(३) विश्वसनीयता--अपने पर अपने अधिकारियों का, ग्राहकों का एवम् जन समाज
का ऐसा विश्वास पैदा करो कि वे यह मानने लगें कि जब यह काम `तुम्हें'
सौंप दिया गया है तो वह निश्चय ही सफलतापूर्वक सम्पन्न हो जाएगा.
`भरोसेदार' आदमी बनो. पैसा खर्च करने और हिसाब रखने में भी तुम्हारी ऐसी
ही पैठ होनी चाहिए.
(४) सूझ (रिसोर्सफुलनेस)--कठिनाई के समय अपना मार्ग खोज लेने की क्षमता
भी तुम में होनी चाहिए. किसी समस्या के आने पर अपनी सूझ-बूझ व विवेक से
उसका कोई हल खोज निकालने की क्षमता उन्नति का मार्ग प्रशस्त करने वाली
सिद्ध होती है. एडिसन ऐसी ही सूझ-बूझ के कारण विश्व का महान् वैज्ञानिक
बना था. (उसकी जीवनी अवश्य पढ़ो)
(५) नेतृत्व शक्ति--कुशल नेता सब का मन जीत कर सबको अपने साथ लेकर चलता
है. अपने विचार दूसरों पर थोप कर उसी मार्ग पर लोगों को चलने को बाध्य
करना नेतृत्व करना नहीं, हाँकना है. अत: मानवीय और विनम्र व्यवहार से
सबका मन जीतो. सबको सुनकर विवेकपूर्ण निर्णय करो.
(६) उत्तरदायित्व की भावना--आज के अधिकांश नौजवानों में इस गुण का बड़ा
अभाव है जब कि किसी भी सुसंस्कृत व्यक्ति की यह आवश्यकता विशेषता है. जब
तुम किसी भी काम का दायित्व अपने पर लो, तो इतनी बातें अवश्य ध्यान में
रखो--
(क) तुम्हें जो काम सौंपा जा रहा हो, उसे भली भांति समझ लो कि तुम्हें जो
कुछ भी करना है, उसका स्पष्ट चित्र तुम्हारे सामने है.
(ख) फिर उस कार्य को सम्पन्न करने की पूरी योजना बनाओ और उसे पूरा करने
के साधन जुटाओ और कार्य आरम्भ करो.
(ग) कार्य आरम्भ करने के बाद बाधाओं से घबरा कर उसे कभी अधूरा न छोड़ो.
हर कठिनाई से बाहर निकलने का मार्ग अवश्य होता है--उसे खोजो और धैर्य,
साहस व आशा के साथ उसे पार करो. याद रखो, खतरा मोल लेना बुरा नहीं है,
आँख खोलकर मोल लो. आचार्य रजनीश ने ठीक ही कहा है कि जिन्दगी का केवल एक
ही अर्थ है--खतरे में जीना. नितांत सुरक्षित तो केवल मुर्दा ही हो सकता
है ! संत विनोबा कहते हैं--"जिन्दगी का मजा किनारे बैठकर लहरें गिनने में
नहीं है बल्कि मझधार में बैठकर थपेड़े खाने में है." संक्षेप में हर काम
की योजना बनाओ और हर योजना को कार्य में परिणात करो--`प्लान योर वर्क
एण्ड वर्क योर प्लान'. इस सूत्र को गांठ बांध रखो.
इस अध्याय के अन्त में बी.पी. ने `सफल आजीविका' के साधनों का सुन्दर
चार्ट दिया है जो अध्ययन, मनन और अनुसरण के योग्य है--
दूसरी चट्टान : मद्यपान (नशा)
यद्यपि बी.पी. ने नौजवानों की जीवन-यात्रा में उनकी नैया को ध्वस्त करने
वाली संसार सागर के जल में छपी दूसरी चट्टान `मद्य-~पान' या शराबखोरी को
बताया है, तथापि वस्तुत: इस अध्याय में उन्होंने सामान्य रूप से सभी
प्रकार के अतिचार का और विशेष रूप से सभी प्रकार के नशों का विरोध किया
है.
इस चट्टान का अन्धेरा पक्ष है--किसी भी आदत की ऐसी गुलामी कि उसके बिना
हम से रहा न जाए--फिर चाहे वह `बैड टी' की आदत हो और चाहे `गुड टी' की या
भंग, गांजा, चरस, शराब या एल. एस. डी., हशिश व हेरोईन की. तुलसी बाबा का
कथन कि"पराधीन सपनेहु सुख नाहीं" केवल राजनैतिक दासता के लिए नहीं
है--सभी प्रकार की दासता के लिए है. कितनी दयनीय दशा है उन लोगों की
जिन्हें `बैड टी' न मिले तो पेट ही साफ न हो और चार बजे चाय न मिले तो
सिर दर्द करने लगे ! पर इन सब आदतों में `शराब' मनुष्य के तन और मन पर
जिस बुरी तरह हावी होकर उसे अपने खूनी चंगुल में जकड़ता है, उसकी तुलना
और किसी से होना कठिन है. यह कथन अक्षरश: सत्य है कि पहले आदमी शराब को
पीता है, फिर शराब शराब को पीती है और अन्त में शराब आदमी को ही पीने
लगती है. बी.पी. व बापू की आत्मा को यह जानकर कितना क्लेश होता होगा कि
उसके बाद की दुनिया ने ऐसे नशे ईजाद कर लिये हैं जो साक्षात् विष की
परिधि को छूते हैं और केवल हिप्पी ही नहीं हमारे विश्वविद्यालय के छात्र
एवम् छात्राएंॅ भी उनके अधिकाधिक शिकार होते जा रहे हैं. चरस, गांजा और
एल. एस. डी. की विषैली गोलियों का प्रयोग कर के `हैवन' की सैर करने वाले
नौजवानों और नवयुवतियों की संख्या दिनोदिन बढ़ती जा रही है. करोड़ो रुपये
की हशिश और हेरोइन (विषैले नशे) तस्करी से भारत में आती व खपती हैं.
