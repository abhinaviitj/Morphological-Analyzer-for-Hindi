<शोचिअल् श्चिएन्चे><झोउर्नलिस्म्><ःअर् फ्रकस्ह् घउर्ह्><शरस्तटि अउर् षस्ह्ट्रिय झगरन्><१९८३><णटिनल् फुब्लिस्हिन्ग् ःओमे><णेत् ढेल्हि><१२० टो १२५><२३००><घउर्ह्-शरस्तटि अउर् षस्ह्ट्रिय झगरन्.>

पत्य बहुत दिनों तक नहीं रह सकता.
द्विवेदी जी ने स्वयं खड़ी बोली में कविता लिखकर हिंदी कवियों को मार्ग
दिखाया. उसके साथ ही `सरस्वती' के बदरीनाथ भट्ट, नाथूराम शंकर शर्मा,
मैथिलीशरण गुप्त, श्रीधर पाठक आदि कवि आलोचक थे, जिन्होंने कविता में
खड़ी बोली के लिए आलोच-~नात्मक तथा रचनात्मक स्तर पर संघर्ष किया.
समय और समाज की बदलती हुई परिस्थितियों के अनुरूप कविता की विषयवस्तु के
बदलाव पर भी द्विवेदी जी ने बल दिया. उन्होंने उसी लेख में आगे लिखा है,
`काव्यों की रचना और उसका विषय ऐसा होना चाहिए जो देश और काल के अनुरूप
हो.' चूंकि रीतिवादी काव्य का विषयक्षेत्र इतना संकीर्ण तथा सीमित था कि
उसमें मानव समाज की प्रगति और विकास के वर्णन के लिए कोई स्थान नहीं था
इसलिए द्विवेदी जी ने रीतिवादी काव्य की आलोचना की और कवियों को नए नए
विषयों पर कविता लिखने के लिए प्रोत्साहित किया. नायिका भेद आदि विषयों
के स्थान पर द्विवेदी जी सामा-~जिक, राष्ट्रीय तथा नैतिक विषयों पर कविता
लिखने के लिए हिंदी के कवियों को प्रोत्सा-~हित कर रहे थे. लेकिन
द्विवेदी जी यह अच्छी तरह समझते थे कि इन विषयों पर लिखी गई कविता भी तभी
प्रभावशाली होगी जब कि कविता के `विषय के अनुरूप शब्द स्थापना' की जाएगी.
भाव और भाषा की एकता को एक रूपक द्वारा स्पष्ट करते हुए उन्होंने `कवि
कर्तव्य' शीर्षक लेख में लिखा है :
कविता अपूर्व रसायन है. उसके रस की सिद्धि के लिए बड़ी सावधानी, बड़ी
मनो: योगिता और बड़ी चतुराई की आवश्यकता होती है. रसायन सिद्धि करने में
आंच के न्यूनाधिक होने से जैसे रस बिगड़ जाता है वैसे ही यथोचित शब्दों
का उपयोग न करने से काव्य रूपी रस भी बिगड़ जाता है.
शब्द प्रयोग ही कविता में सब कुछ नहीं, कविता का प्रधान तत्त्व है अर्थ.
द्विवेदी जी अर्थ के महत्त्व को स्पष्ट करते हुए इसी लेख में लिखा है,
`अर्थ सौरस्य ही कविता का प्राण है.' इसलिए `अर्थ के सौरस्य ही की ओर
कवियों का ध्यान अधिक होना चाहिए, शब्दों के आडंबर की ओर नहीं.' यह अर्थ
सौरस्य कविता में कैसे आता है? द्विवेदी जी ने इसी लेख में इसके संबंध
में लिखा है, `कवि जिस विषय का वर्णन करे उस विषय से उसका तादात्म्य हो
जाना चाहिए.' तभी उसका किया हुआ वर्णन यथार्थपरक होगा और सुनने वालों के
मन पर कविता अपना अनुकूल प्रभाव छोड़ सकेगी.
द्विवेदी जी कविता के यथार्थपरक चित्रण पर विशेष बल दे रहे थे. यथार्थ से
उनका अभिप्राय था कवि द्वारा अनुभूत जीवन सत्य. कवि जिस चीज को जैसा
महसूस करे, उसे बिना किसी रोक टोक के वैसे ही वर्णन कर देना चाहिए.
पांबदी से कविता प्रभावहीन हो जाती है. उन्होंने कवि और कविता शीर्षक लेख
में लिखा है, `दबाव से कवि का जोश दब जाता है, उसके मन में जो भाव आप ही
आप पैदा होते हैं, उन्हें जब वह निडर होकर अपनी कविता में प्रकट करता है
तभी उसका असर लोगों पर पूरा-पूरा पड़ता है.' यदि कवि पर किसी तरह की
पाबंदी या नियंत्रण हो, जिसके कारण वह अपने भावों की अभिव्यक्ति
स्वतंत्रतापूर्वक न कर पाया हो, उस समय कविता की दशा क्या होती है?
द्विवेदी जी ने इस संबंध में आगे लिखा है, `इस दशा में अच्छे कवियों की
भी कविता नीरस अतएव प्रभावहीन हो जाती है. सामाजिक और राजनीतिक विषय कटु
होने के कारण, सत्य कहना भी मना है, वहां इन विषयों पर कविता करने वाले
कवियों की उक्तियों का प्रभाव क्षीण हुए बिना नहीं रहता.' यहां द्विवेदी
जी परोक्ष रूप से हिंदी कवियों को यह सलाह दे रहे थे कि यदि उन्हें अपनी
कविता को जीवित रखना है, उसे प्रभावकारी बनाना है, तो उन्हें भारतीय
सामंतों और साम्राज्यवादी ब्रिटिश सरकार दोनों के दबाव में आकर कविता
नहीं करनी चाहिए.
भाषा और विषयवस्तु के साथ ही कविता के छंदविधान पर भी द्विवेदी जी ने
विस्तार से विचार किया है. पुराने छंदों में नई विषयवस्तु की अभिव्यक्ति
असंभव थी, इसलिए उन्होंने नए नए छंदों के प्रयोग पर बल दिया. रूढ़िवादी
साहित्यकार कविता के नए छंदविधान का विरोध कर रहे थे. द्विवेदी जी ने
`कवि कर्त्तव्य' वाले लेख में लिखा है कि `किसी भी प्रचलित परिपाटी का
क्रमभंग होता देख प्राचीनता के पक्षपाती बिगड़ खड़े होते हैं और नई चाल
के विषय में नाना प्रकार की कुचेष्टाएं और दोषोद्भाव रखने लगते हैं यह
स्वाभाविक बात है. परंतु यदि इस प्रकार की टीकाओं से लोग डरते, तो संसार
में नवीनता का लोप हो जाता.' साहित्य में नवीनता के पोषक द्विवेदी जी ने
हिंदी कविता में रूढ़ हो चुके छंदो के परित्याग की सलाह कवियों को देते
हुए आगे लिखा है, `दोहा, चौपाई सोरठा, घनाक्षरी, छप्पय और सवैया का
प्रयोग हिंदी में बहुत हो चुका. कवियों को चाहिए कि यदि वे लिख सकते हैं.
तो इसके अतिरिक्त और छंद भी लिखा करें.' स्पष्ट है, द्विवेदी जी परंपरागत
तुकांत छंदों के स्थान पर पदांत में अनुप्रासहीन छंद लिखने की सलाह दे
रहे थे. अनुप्रासहीन छंदों पर बल देकर उन्होंने निराला आदि छायावादी
कवियों का मुक्त छंद लिखने का रास्ता निर्मित किया.
द्विवेदी जी हिंदी के पहले आलोचक थे, जिन्होंने इस भ्रम को दूर करने का
प्रयास किया कि छंदोबद्ध रचना ही कविता है. उन्होंने `कवि कर्त्तव्य'
वाले लेख में लिखा है, `कविता का लक्षण जहां कहीं जाए, चाहे वह गद्य में
हो चाहे पद्य में, वही काव्य है. लक्षणहीन होने से कोई भी छंदोबद्ध लेख
काव्य नहीं कहलाए जा सकते और लक्षणयुक्त होने से सभी गद्यबंध काव्य कक्षा
में सन्निविष्ट किए जा सकते हैं.' छंदों के बारे में द्विवेदी जी के ये
विचार नई कविता के समर्थकों के विचारों से बहुत मेल खाते हैं. परं-~परागत
लोगों का छंदोबद्ध रचना को कविता मानने का कारण यह रहा है कि कुछ लोग
पद्य और काव्य (कविता) की भिन्नता को द्विवेदी जी ने `कवि और कविता' नामक
अपने लेख में स्पष्ट किया है. उन्होंने लिखा है कि `कविता और पद्य में
वही भेद है जो अंग्रेजी की पोयट्री और वर्स में है.' अपनी बात को साफ
करते हुए आगे लिखा है कि `कसी प्रभावो-~त्पादक और मनोरंजन लेख, बात या
वक्तृता का नाम कविता है और नियमानुसार तुली हुई स्तरों का नाम पद्य है.
जाहिर है द्विवेदी जी कविता के बने बनाए रूढ़िबद्ध ढांचे के बदलाव पर बल
देकर निराला आदि छायावादी कवियों को रास्ता दिखा रहे थे.
द्विवेदी जी की दृष्टि संपूर्ण हिंदी साहित्य पर थी, इसीलिए उन्होंने
कविता के अलावा साहित्य की दूसरी विधाओं पर भी विचार किया है. नाटक
साहित्य की सबसे अधिक जनवादी तथा प्रभावोत्पादक विद्या है. इसमें अभिनय
की महत्त्वपूर्ण भूमिका होती है. सच तो यह है कि अभिनय ही नाटक का प्राण
है. यही कारण है कि अभिनय न होने के कारण प्रसाद के नाटकों की चर्चा,
भारतेंदु के नाटकों की तुलना में आज बहुत कम होती है. नाटक में अभिनय के
महत्त्व को स्पष्ट करते हुए द्विवेदी जी ने `हिंदी साहित्य की वर्तमान
अवस्था' शीर्षक लेख में लिखा है कि `समाज की भिन्न भिन्न अव-~स्थाओं और
दृष्टियों का जैसा अच्छा चित्र अभिनय द्वारा दिखाया जाता है, वैसा अच्छा
और किसी तरह नहीं. अभिनय के लिए ही नाटकों की रचना होती है.' द्विवेदी जी
के इन शब्दों के महत्त्व का अंदाजा आजादी के बाद लिखे जाने वाले नाटकों
को देखने से सहज ही लगाया जा सकता है. द्विवेदी जी अच्छी तरह समझते थे कि
अभिनेय नाटकों की रचना करना सहज काम नहीं है. ऐसे नाटकों की रचना वही
साहित्यकार कर सकता है जो `अभिनय स्थल और नेपथ्य की रचना' से परिचित होने
के साथ-साथ `मानव स्वभाव और मानवी मनोविकारों' का भी ज्ञाता हो.
काव्य और नाटक साहित्य की पुरानी विधा हैं लेकिन उपन्यास का जन्म आधुनिक
युग में पूंजीवाद के उदय के साथ हुआ. व्यक्ति और समाज के आपसी संबंधों
तथा शोषक और शोषित वर्ग के आपसी हितों की टकराहट को इस विधा ने सबसे
सशक्त रूप में रेखांकित किया है. हिंदी की इस नवीन साहित्यिक विधा का
स्वागत करते हुए द्विवेदी जी ने उसी लेख में लिखा है कि `उपन्यासों का
अधिक प्रकाशित होना हिंदी के उत्थान का शुभ लक्षण है.' इस शुभ लक्षण का
कारण बताते हुए उन्होंने इसी लेख में आगे लिखा है कि `उपन्यासों की बदौलत
हिंदी पाठकों की संख्या में विशेष वृद्धि हुई है.' द्विवेदी जी
नैतिकतावादी आलोचक थे. इसलिए उन्होंने हिंदी के कथालेखकों को सलाह देते
हुए इसी लेख में लिखा है कि `उपन्यासों में समाज के ऐसे चित्र होने चाहिए
जिससे दुराचार की वृद्धि न होकर सदाचार की वृद्धि हो.' यह तभी हो सकता है
जब कि उपन्यास की कथा स्वाभाविक घटनाओं पर आधारित होगी.
पं. महावीर प्रसाद द्विवेदी के बाद, पं. बदरीनाथ भट्ट `सरस्वती' के
महत्त्वपूर्ण कवि आलोचक थे. उन्होंने साहित्य को सामाजिक और ऐतिहासिक
परिप्रेक्ष्य में रखकर देखने परखने की कोशिश की. युगबोध को पहचानकर
उन्होंने साहित्य के बदलाव पर बल दिया. `सरस्वती' के दूसरे आलोचकों की
तुलना में उन्होंने बहुत कम आलोचनात्मक लेख लिखे, किंतु उसके थोड़े से
लेखन से ही उसकी वैज्ञानिक समझ का अंदाजा लगाया जा सकता है.
भट्ट जी ने द्विवेदी युग में चल रहे ब्रजभाषा बनाम खड़ी बोली को भाषाई
विवाद में खड़ी बोली का पूर्ण समर्थन किया. ब्रजभाषा का विरोध और खड़ी
बोली का समर्थन, उन्होंने जिन आधारों को लेकर किया, वे युक्तिसंगत और
तर्कपूर्ण थे. भट्ट जी मानते थे कि भाषा में परिवर्तन अनायास नहीं होता
अपितु सामाजिक विकास की प्रक्रिया साथ-साथ जनभाषा के स्वरूप में भी बदलाव
स्वत: ही आ जाता है. `वर्तमान हिंदी की काव्यभाषा' शीर्षक लेख में
उन्होंने लिखा है:
भाषाविज्ञान का अध्ययन करने वाले जानते हैं कि जिस प्रकार किसी देश या
जाति की दशा में परिवर्तन हुआ करते हैं उसी प्रकार संसार को भाषाओं में
भी परिवर्तन होते रहते हैं. इन परिवर्तनों का होना प्राकृतिक तथा
स्वाभाविक ही है. (सरस्वती, फरवरी १९११)
आम बोलचाल की भाषा और काव्यभाषा में गहरा संबंध होता है. बोलचाल की भाषा
में परिवर्तन होने पर, काव्यभाषा स्वत: ही बदल जाती है. भाषा का यह बदलाव
समय की मांग के अनुरूप होता है, जिसे रोका नहीं जा सकता. भट्ट जी ने इसी
लेख में लिखा है `बोलचाल और काव्य की भाषा न कभी जुदा रही हैं न रह सकती
हैं. सभी भाषाओं के साहित्य के विकास का इतिहास इस विषय में हमारा साक्षी
है.' अपने इस मत की पुष्टि के लिए उन्होंने हिंदी भाषा के इतिहास का
हवाला दिया है. रीतिकाल में बोल-~चाल की भाषा ब्रज थीं, इसलिए अपभ्रंश के
स्थान पर काव्य की भाषा भी ब्रज हो गई. सामाजिक विकास के साथ आधुनिक युग
में लोकभाषा खड़ी बोली हो गई. अतएव कविता की भाषा भी खड़ी बोली होनी
स्वाभाविक है.
समाज में शुरू से ही दो वर्ग रहे हैं. एक वर्ग वह है जो पुरानी सड़ी गली
मान्य-~ताओं, अंधविश्वासों का विरोध और नवीनता का स्वागत करता हुआ,
सामाजिक विकास में अपनी प्रगतिशील भूमिका निभाता रहा है. जबकि दूसरा वर्ग
रूढ़ियों और मृत परंपराओं से चिपका रहने के कारण सदैव स्वाभाविक विकास का
विरोधी रहा है. प्रगतिशील प्रतिक्रियावादी समाज के इन दोनों वर्गों की
भूमिका भाषा के प्रश्न के संबंध में क्या रही हैं? इसको स्पष्ट करते हुए
भट्ट जी ने इसी लेख में आगे लिखा है: और और विषयों की तरह भाषा विषयक
प्रश्नों को हल करते समय भी मनुष्य समाज के दो दल हो जाते हैं. एक दल तो
समयानुकूल काम करने में ही अपना कल्याण समझता है, दूसरा पुरानी बातों को
कायम करने की चेष्टा में भावी उन्नति के मार्ग में व्यर्थ कांटे बिखेरता
है. इन दोनों दलों में जो मतभेद होता है वह कभी-~कभी विवेचना और परिज्ञान
शक्ति को ढक लेता है, यह शोध की बात है.
खड़ी बोली के विपक्ष और ब्रजभाषा के पक्ष में जो तर्क दिए जा रहे थे,
उनका तर्कपूर्ण खंडन भट्ट जी ने इसी लेख में किया है. ब्रजभाषा के पक्ष
में यह तर्क दिया जा रहा था कि उसमें खड़ी बोली की अपेक्षा मधुरता अधिक
है. भट्ट जी ने इस मत का खंडन करते हुए लिखा है:
किसी भाषा में माधुर्य कम या अधिक बतलाना निष्प्रयोजनीय है. सवाल काव्य
का है न कि भाषा का. यदि ब्रजभाषा ऐसी ही मधुर है तो फिर उसे ही भारतवर्ष
की राष्ट्रभाषा बनाने तथा कचहरियों में स्थान दिलाने का प्रयत्न क्यों
नहीं किया जाता?
अपनी बात को और अधिक साफ करते हुए भट्ट जी ने इसी लेख में आगे लिखा है:
वह जमाना गया जब खड़ी बोली की कविता लोगों को नीरस लगती थी. ब्रजभाषा की
पुराने ढर्रे की कविता असामयिक है, आजकल अप्रचलित होने के कारण उसका समझ
में आना कठिन है. इन प्रत्यक्ष बातों पर विचार न करना और केवल माधुर्य
लाने के लिए ब्रजभाषा में कविता करके काव्यशास्त्र को उलटा हांकना ठीक
वैसा ही है जैसा कि हम लोगों का सहसा हिंदुस्तान छोड़कर मारिशस में केवल
इसलिए जा बसना कि वहां मधुर तथा स्वादिष्ट चीनी अधिक होती है. जितनी मधुर
कविता ब्रजभाषा में हो सकती है, उतनी ही मधुर बोलचाल की भाषा में भी हो
सकती है.
ब्रजभाषा के पक्षधर खड़ीबोली की कविता को नई चीज मानकर उसका विरोध कर रहे
थे. भट्ट जी ने ऐसे लोगों के भ्रम को दूर करते हुए अपने एक अन्य लेख
`खड़ी बोली की कविता' में लिखा है कि `पर खड़ी बोली की कविता को बिल्कुल
नई समझना भारी भूल है. ब्रजभाषा के बराबर काव्यग्रंथ उसमें न होने से ही
क्या वह बिल्कुल नई चीज समझती जाती है? (सरस्वती, मार्च १९१३) उन्होंने
इसी लेख में आगे लिखा है:
ब्रजभाषा की और खड़ी बोली की उत्पत्ति करीब-करीब साथ ही साथ हुई थी.
क्योंकि मुसलमानों के यहां आने पर जब उर्दू की नींव पड़ी थी उस समय की जो
कविता हमें मिलती है वह न तो ब्रजभाषा की है और न उर्दू की ही कही जा
सकती है. क्योंकि वह कविता उस समय की खड़ी बोली में है, जो आजकल की कविता
से बहुत मिलती जुलती है.
इस बात की पुष्टि के लिए भट्ट जी ने पुराने कवियों की खड़ी बोली की कविता
के उदा-~हरण भी दिए हैं.
खड़ी बोली की कविता के विकास की संभावना को जांचने के पश्चात् भट्ट जी ने
खड़ी बोली के विरोधियों को सलाह देते हुए घोषणा की कि `खड़ी बोली का बंद
द्वार खुल गया है. उसका विकास प्रवाह अब रोका नहीं जा सकता. अतएव जो
सज्जन इस ओर से उदासीन हैं उन्हें उचित है कि इस ओर अपनी कृपादृष्टि
रखें.'
भट्ट जी ने छिटपुट रूप से कविता के संबंध में भी अपने विचार किए हैं.
आचार्य द्विवेदी और आचार्य शुक्ल की तरह भट्ट जी भी केवल शब्द चमत्कार या
नाद सौंदर्य को कविता नहीं मानते थे. वे कविता में भाव को विशेष महत्त्व
देते थे. उन्होंने `वर्तमान हिंदी काव्य की भाषा' नामक लेख में लिखा है:
`कविता का प्रधान गुण है भाव. लालित्य भी उसका एक गुण है. यदि उत्तम भाव,
ललित भाषा में न भी वर्णित हों तो भी वह काव्य नहीं है, ऐसा नहीं कह
सकते. यदि कोई वाहियाता बात ललित और मधुर भाषा में वर्णन की गई हो तो भी
उसे कविता की श्रेणी में परिगणित कर लेना भूल है.' उस समय कुछ कवि
रीतिवादी कवियों की तरह प्रेम और श्रृंगार के अश्लील वर्णन से जनसामान्य
को पतनोन्मुख कर रहे थे. भट्ट जी ने ऐसे कवियों को उनके कर्त्तव्य बताते
हुए इसी लेख में लिखा है: `कवि का कर्त्तव्य मनुष्य के भावों को उच्च
करना है.' भट्ट जी के ये विचार आचार्य शुक्ल की कविता संबंधी मान्यताओं
से कितने गहरे रूप से जुड़े हुए हैं, इसका अंदाजा उसके `कविता क्या है?'
निबंध से लगया जा सकता है.
आचार्य द्विवेदी और आचार्य शुक्ल की तरह भट्ट जी भी कविता को सोद्देश्य
मानते थे. उन्होंने अपने एक लेख `आजकल की हिंदी कविता पर कुछ निवेदन' में
उत्तम कविता की पहचान बताते हुए लिखा है, `जिस समय रचना की जाए, उस समय
की परिस्थिति से उन्नति की ओर ले जाने वाली, सामयिक भावों से पूर्ण कविता
जिस विषय पर की जाएगी मनोहारिणी होगी.' (सरस्वती, सितंबर १९१६)
भट्ट जी साधारण जनता के साहित्यकार थे. उन्हें समाज के शोषित और पीड़ित
वर्ग से पूर्ण सहानुभूति थी. इसलिए उन्होंने सामंती संस्कार वाले उन
साहित्यकारों की तीव्र आलोचना की, जो दीन-हीन श्रमिक वर्ग की उपेक्षा
करके `असाधारण और विशिष्ट' सामंतों को ही अपने साहित्य का विषय बना रहे
थे. उन्होंने उसी लेख में लिखा है:
बढ़िया विषयों के टटोल में रहना और साधारण बातों से नफरत करना ठीक नहीं.
असल में ऐसा ही करते करते लोगों की आदत यहां तक बिगड़ गई है कि जिनकी
बदौ-~लत जीते हैं, उन दीन किसानों को तो वे अपने नाटक या उपन्यास का नायक
कभी नहीं बनाते, न उनकी दुर्दशा का कुछ विचार करते हैं, बल्कि उनको
दिल्लगी के लिए काम में लाते हैं. हां, बड़े आदमिओं की खुशामद हर तरह से
करने को तैयार रहते हैं. हमारे यहां कितने नाटक हैं जिनका मुख्य पात्र एक
दीन मनुष्य है? कितनी पुस्तकें गरीबों को समर्पित की गई हैं? किसी जाति
के जीवन का चिन्ह उसका साहित्य है. क्या हमारी जाति के जीवन में दीनों
तथा अनाथों का कुछ भी अंश नहीं? क्या राजा साहब या सेठ साहब ही हमारे देश
के प्राण हैं? हाय, हत: साधारण और दीनता से घृणा करने का यह परिणाम है.
भट्ट जी के इस जनवादी चिंतन के पीछे भारतीय राष्ट्रीय जागरण की भावना काम
कर रही थी.
काव्य के अतिरिक्त भट्ट जी ने नाटक पर भी विचार किया है. नाटक को
जन-~साधारण की सबसे सशक्त और स्थायी प्रभाव डालने वाली साहित्यिक विधा
बताते हुए भट्ट जी ने `नाटक और नाट्यकला का ह्रास' शीर्षक लेख में लिखा
है कि `सच पूछिए तो सर्वसाधारण में व्यावहारिक ज्ञान और अन्य प्रकार की
लौकिक, सामयिक तथा धार्मिक शिक्षा नाटकों और उनके अभिनय के द्वारा बड़ी
जल्दी फैल सकती है. उसका असर भी बहुत स्थायी होता है.' (सरस्वती, जून
१९१५) नाटक में अभिनय का विशेष महत्त्व होता है. नाटक की सफलता-असफलता
बहुत कुछ अभिनय पर अवलंबित होती है. भट्ट जी ने नाटक में अभिनय के
महत्त्व को स्पष्ट करते हुए उसी लेख में लिखा है, `अभिनय कला के प्रचार
से ही अच्छे नाटकों की सृष्टि हो सकती है, उसके बिनासर्वांगपूर्ण और
दोषरहित नाटकों का बनना कठिन ही नहीं असंभव है......सच पूछिए तो अभिनय के
अनुभव के बिना नाटक लिखना अपनी हंसी कराना है.' इसलिए उन्होंने नाटक
लिखने वाले साहित्यकारों को सुझाव दिया कि वे नाटक मंडलियों के शरीक हों.
`सरस्वती' और वैज्ञानिक चेतना का प्रचार
`सरस्वती' राष्ट्रीय जागरण की उन पत्रिकाओं में से थी, जो धार्मिक तथा
आध्यात्मिक रूढ़ियों और अंधविश्वासो के खोखलेपन को जनता के सामने रखकर,
वैज्ञानिक चेतना का प्रचार कर रही थीं. जून १९०१ की `सरस्वती' में
`प्रलय' नामक लेख छपा है.
