<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><यस् ष्><ख्य ःअइ ऐन्र्‍उलअब् ख शहि आअर्ट्ह्><१९८६><ढ्हरम्युग्><णेत् ढेल्हि><२७><१६००><ढ्हरम्युग्-ख्य ःअइ ऐन्र्‍उअलअब्>

भगत सिंह के बारे में इतना जानना ही काफी नहीं है कि वे सन १९०७ में एक देशभक्त सिख परिवार में जनमे, जो अपनी देशभक्ति के लिए जगविख्यात था.
उनके पिता स्व.
किशन सिंह, चाचा स्व.
अजीत सिंह और स्वर्ण सिंह जीवन भर आजादी के लिए अंग्रेजों से लड़ते रहे.
ऐसे संस्कारों में पले भगत सिंह अगर अपने चाचा से शैशवावस्था में ही यह पूछें कि "चाचा, हम"खेतों में अनाज की जगह बंदूकें क्यों नहीं बोते?" तो कैसा आश्चर्य! १७ नवंबर, १९२८ को एक प्रदर्शन में शेरे पंजाब लाला लाजपतराय पर पुलिस ने लाठियां बरसायीं और वे बुरी तरह घायल हो गये.
कुछ दिनों बाद चोटों के फलस्वरुप उनका देहांत हो गया.
भगत सिंह ने प्रण किया कि वे लाला जी की हत्या का बदला ले कर रहेंगे.
१७ दिसंबर, १९२७ को भगत सिंह और उनके साथियों ने, जिनमें राजगुरु और आजाद भी थे, सैंडर्स नामक पुलिस अधिकारी को गोलियों से उड़ा दिया था.
८ अप्रैल, १९२९ को भगत सिंह ने अपने साथी बटुकेश्वर दत्त के साथ दिल्ली की सेंट्रल असेंबली में `बहरे कानों को सुनाने के लिए' बम फेंका; दोनों वीरों ने दर्शक-दीर्घा से `इंकलाब जिंदाबाद' और `ब्रिटिश साम्राज्य मुर्दाबाद' के नारे लगाये और स्वयं को गिरफ्तारी के लिए पेश कर दिया.
असेंबली बम कांड में दोनों वीरों पर मुकदमा चला, कुछ ही समय बाद लाहौर में पुलिस में एक बम फैक्टरी का भी पता लगा.
इस मुकदमें में भी प्रमुख अभियुक्त भगत सिंह माने गये और उन पर `लाहौर षड्यंत्र केस' चलाया गया.
इसी केस में भगत सिंह, सुखदेव, राजगुरु को फांसी की सजा सुनायी गयी और २३ मार्च, १९३१ को जेलों के नियम के विरुद्ध शाम के समय उन्हें फांसी लगा दी गयी.
यदि भगत सिंह के जीवन के बारे में हमारा इतना ही जानना पर्याप्त होता तो ठीक था, किंतु वास्तविकता यह है कि उनका जीवन केवल एक उतप्रेरित योद्धा का नहीं था, बल्कि वे एक गंभीर अध्ययनशील, विचारक और कलम के धनी लेखक भी थे.
अपनी २३ वर्षीय आयु तक ही उन्होंने फ्रांस आयरलैंड और रुस की क्रांतियों का विशद विवेचन किया था.
संस्कृत, अंग्रेजी, हिंदी, पंजाबी और उर्दू भाषाओं के मर्मज्ञ भगत सिंह कुशल अनुवादक भी थे.
नेशनल कॉलेज से ले कर फांसी की कोठरी तक उनका अध्ययन बराबर जारी रहा.
इस अध्ययन के फलस्वरुप ही वे गंभीर चिंतक और क्रांतिकारी दार्शनिक बने.
असेंबली में बस के साथ फेंके गये पर्चे में उनका महत्वपूर्ण वाक्य था-- "हम देश की जनता की ओर से कदम उठा रहे हैं.
" इस घटना ने जनता को पहली बार विद्रोह का नेतृत्व सौंप दिया.
दिल्ली से प्रकाशित वीर अर्जुन में, जिसके संचालक स्वामी श्रद्धानंद के पुत्र पं.
इंद्र जी विद्यावाचस्पति थे, भगत सिंह ने दीर्घकाल तक संवाददाता का काम किया.
उसके बाद कानपुर के विख्यात क्रांतिकारी गणेश शंकर विद्यार्थी के अखबार प्रताप में भी काम किया.
बाद में अकाली (अमृतसर) और कीर्ति नामक पत्रों का संपादन भी किया.
उन्होंने चांद (मासिक) के सुविख्यात `फांसी अंक' का संपादन भी किया था जो अंग्रेज सरकार द्वारा जब्त कर लिया गया था.
वैसे इसके मुखपृष्ठ पर आचार्य चतुर्सेन शास्त्री का नाम संपादक के रुप में दिया गया था.
बहुत कम लोग जानते हैं कि चांद में कृष्ण, बलराम, अर्जुन आदि छद्म नामों से लिखे लेख भगत सिंह के ही होते थे.
क्रांतिकारी आंदोलन के अनेक पर्चे, पोस्टर और साहित्य भगत सिंह ही तैयार करते थे.
लाहौर षड्यंत्र केस में दिये उनके महत्वपूर्ण बयान से स्पष्ट हो जाता है कि वे कितने बड़े दार्शनिक, विचारक और भविष्यद्रष्टा थे.
अपने इस महत्वपूर्ण बयान में उन्होंने समाजवाद, पंजाब की भाषा-समस्या, आजादी के बाद का भारत जैसे महत्वपूर्ण विषयों का गहन विवेचन किया था.
कई स्वनामधन्य क्रांतिकारियों ने उनका बयान औसत आदमी तक आने ही नहीं दिया और स्वयं उनके विचारों को तोड़-मरोड़ कर पेश कर जबरदस्ती आज की तरह `युवक हृदय सम्राट' बन बैठे.
रक्त बहानेवाले के खिलाफ भगत सिंह फांसी के फंदे को विचार-मंच मानते थे.
अंग्रेजों से अधिक उनके अनेक हिंदुस्तानी विरोधियों ने उन्हें फासिस्ट, आतंकवादी और न जाने क्या-क्या फतवे दे रखे थे.
गांधी जी द्वार लिखे अहिंसा के दर्शन पर्चे के जवाब में भगत सिंह का बम का दर्शन संसार के उत्कृष्ट साहित्य का एक उदाहरण है, जिसकी पहली पंक्ति है-- `मैं मनुष्यों द्वारा मनुष्यों का रक्त बहाये जाने के खिलाफ हूं.
' दरअसल उस समय की छोटी मानसिकता के कारण और वर्तमान में भी, कई लोग आतंकवाद और क्रांति में फर्क ही नहीं जानते हैं.
उनके लिखे गये अनेक पत्र तो अब प्रकाशित हो गये हैं, जिनमें फांसी के एक दिन पूर्व अपने भाई को लिखा एक मार्मिक पत्र भी शामिल है, और २४ घंटे पूर्व लिखा पर्चा भी, किंतु अभी तक उनका लिखा, बोला और अनुदित बहुत सा साहित्य अप्रकाशित ही है.
यहां उनके प्रिय नारे `इंकलाब जिंदाबाद' के बारे में उनका महत्वपूर्ण पत्र दिया जा रहा है.
हुआ यह था कि मॉडर्न रिव्यू के संपादक प्रख्यात विद्वान रामानंद चट्टोपाध्याय ने अपनी एक संपादकीय टिप्पणी में भगत सिंह के `इंकलाब जिंदाबाद' को खून-खराबे और अराजकता का प्रतीक बताया था.
भगत सिंह ने २३ दिसंबर, १९२९ को अपनी ओर से चट्टोपाध्याय को एक पत्र लिखा जो आज ५१ वर्ष बाद अक्षरश: दिया जा रहा है: "आपने अपने सम्मानित पत्र के दिसंबर, १९२९ के अंक में एक टिप्पणी `इंकलाब जिंदाबाद' शीर्षक से लिखी है और इस नारे को निरर्थक ठहराने की चेष्टा की है.
आप सरीखे परिपक्व विचारक तथा अनुभवी और यशस्वी संपादक की रचना में दोष निकालना तथा उसका प्रतिवाद करना, जिसे प्रत्येक भारतीय सम्मान की दृष्टि से देखता है, उत्तम तो नहीं, किंतु एक प्रश्न का उत्तर देना हम अपना कर्तव्य समझते हैं,ताकि इस नारे से हमारा क्या अभिप्राय है, स्पष्ट हो सके.
"यह आवश्यक है, क्योंकि इस देश में इस समय इस नारे को सब लोगों तक पहुंचाने का कार्य हमारे हिस्से में आया है.
इस नारे की रचना हमने नहीं की है.
यह नारा रुस के क्रांतिकारी आंदोलन में इस्तेमाल हुआ है.
प्रसिद्ध समाजवादी लेखक अपटन सिंक्लेयर ने अपने उपन्यासों बोस्टन और आईले में यही नारा कुछ अराजकतावादी क्रांतिकारी पात्रों के मुंह से प्रयोग करवाया है.
इसका अर्थ क्या है? इसका अर्थ यह कदापि नहीं कि सशस्त्र संघर्ष सदैव जारी रहे और कोई भी व्यवस्था अल्प समय के लिए भी स्थान पर न रह सके.
दूसरे शब्दों में देश और समाज में अराजकता फैली रहे.
"दीर्घकाल से प्रयोग में आने के कारण इस नारे को एक ऐसी विशेष भावना प्राप्त हो चुकी है जो संभव है भाषा के नियमों एवं शोध के आधार पर इसके शब्दों में उचित तर्कसम्मत रुप में सिद्ध न हो पाये, परंतु इसके साथ ही इस नारे से उन विचारों को पृथक नहीं किया जा सकता है, जो इसके साथ जुड़े हुए हैं.
ऐसे समस्त नारे एक स्वीकृत अर्थ के द्योतक हैं, जो एक सीमा तक उनमें उत्पन्न हो गये हैं और एक सीमा तक उनमें निहित हैं.
"उदाहरण के लिए हम `यतींद्रनाथ जिंदाबाद' का नारा लगाते हैं, इससे हमारा तात्पर्य यह होता है कि उनके जीवन के महान आदर्शों तथा उस अथक उत्साह को सदा-सदा के लिए बनाये रखें, जिसने इस महानतम बलिदानी को इस आदर्श के लिए अकथनीय कष्ट झेलने एवं असीम बलिदान करने की प्रेरणा दी.
यह नारा लगाने से हमारी यह लालसा प्रकट होती है कि हम भी अपने आदर्शों के लिए ऐसे ही अचूक उत्साह को अपनायें.
यही वह भावना है जिसकी हम प्रशंसा करते हैं.
क्रांति विद्रोह नहीं है "इसी प्रकार हमें `इंकलाब' का शाब्दिक अर्थ नहीं लगाना चाहिए.
इस शब्द का उचित एवं अनुचित प्रयोग करनेवाले लोगों के हितों के आधार पर इसके साथ विभिन्न अर्थ एवं विभिन्न विशेषताएं जोड़ी जाती हैं.
क्रांतिकारियों की दृष्टि में यह एक पवित्र वाक्य है.
हमने इस बात को `ट्रिब्यूनल' के समक्ष अपने वक्तव्य में स्पष्ट करने का भी प्रयास किया है.
"वक्तव्य में हमने कहा था कि क्रांति (इंकलाब) का अर्थ अनिवार्य रुप से सशस्त्र आंदोलन नहीं होता.
बम और पिस्तौल कभी-कभी क्रांति को सफल बनाने के साधन मात्र हो सकते हैं.
इसमें भी संदेह नहीं कि कुछ आंदोलनों में बम और पिस्तौल महत्वपूर्ण साधन सिद्ध होते हैं, परंतु केवल उसी कारण से बम और पिस्तौल क्रांति के पर्यायवाची नहीं हो जाते.
विद्रोह को क्रांति नहीं कहा जा सकता, यद्यपि यह हो सकता है कि विद्रोह का अंतिम परिणाम क्रांति हो.
इस वाक्य में `क्रांति' शब्द का अर्थ प्रगति के लिए परिवर्तन की भावना एवं आशंका है.
लोग साधारण तथा जीवन की परंपरागत स्थितियों के साथ चिपक जाते हैं और परिवर्तन के विचारमात्र से ही कांपने लगते हैं.
यही अकर्मण्यता की भावना है जिसके विरुद्ध क्रांतिकारी भावना जागृत करने की आवश्यकता है.
दूसरे शब्दों में कहा जा सकता है कि अकर्मण्यता का वातावरण निर्मित हो जाता है और रुढ़िवादी शक्तियां मानव समाज को कुमार्ग पर ले जाती हैं.
ये परिस्थितियां उन्नति के गतिरोध का कारण बन जाती हैं.
क्रांति की इस भावना से मनुष्य जाति की आत्मा स्थायी तौर पर ओतप्रोत रहनी ही चाहिए, जिससे रुढ़िवादी शक्तियां मानव समाज की प्रगति की दौड़ में बाधा डालने के लिए संगठित न हो सकें.
यह आवश्यक है कि पुरानी व्यवस्था नयी व्यवस्था के लिए स्थान रिक्त करती रहे, जिससे एक आदर्श व्यवस्था संसार को बिगड़ने से रोक सके.
यह है हमारा वह अभिप्राय जिसको हृदय में रख कर हम `इंकलाब जिंदाबाद' का नारा ऊंचा करते हैं.
" 
