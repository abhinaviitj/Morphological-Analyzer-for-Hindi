<ळिटेरटुरे><णोवेल्><ढेव्सरे ऐक्बल् भहडुर्><भब खहि खहि झहि><१९८४><शहिट्य भ्हवन् फ्व्ट्. ळ्ट्ड्><आल्लहबड्><२०६-२११><२१५०><ढेव्सरे ऐ, भब खहि खहि झहि णो><घिरिस्ह् णट्ह् झ्ह>

+ वीरसिंह देव ने प्रयाग से बड़ौंन अपने ठिकाने मे आकर सम्राट अकबर के प्रिय
मन्त्री शेख अबुलफजल से निपटने का बीड़ा उठा लिया था. समझ लिया था कि मेरे
उत्थान का यही एक सफल प्रयास है. अत: अपने समस्त साथी वीर बुन्देलों को दक्षिण
के मार्ग में फैला कर शेख की ताक में लगा दिया था और स्वंय भी पूर्ण सतर्कता के
साथ अबुलफजल की टोह में लग गया था. वीर बुन्देल नरवर ग्वालियर तक फैल कर शेख के
आने की राह देख रहे थे.
अबुलफजल ने नरवर के निकट पारछा में पांव डाला था. यहां उसे वीरसिंह देव के विरोध
का समाचार मिल गया था. यह भी पता चल गया था उसके साथी राह रोक कर आक्रमण करने के
लिए इधर के जंगलो पहाड़ो में सतर्क हैं. अत: शेख ने नरवर के उस निकट वाले पड़ाव
में केवल एक-एक रात बिताई थी. सम्राट अकबर ने उसे शीध्र आगरे बुलाया. इसलिए
जितनी जल्दी और जिस सीधे मार्ग से हो सके वह अति शीध्र आगरे तक पहुँचने और
सम्राट से भेंट करने की भरसक चेष्टा में था.
पहले पड़ाव से सूर्य उदय होने के पहले वह अपने दल-बल सहित चल कर ग्वालियर के
निकट आंतड़ी ग्राम के पड़ोसी झाड़-झंखाड़ों से भरे मैदान में आया. मार्ग बड़ा
ऊबड़-खाबड़ और कांटों भरा था. उसके साथी अहमदनगर के घेरे से थके हुए थे, इसलिये
धीरे-धीरे राह पार कर रहे थे. यद्यपि शेख जी भी थके हुए थे फिर भी उन्हें सम्राट
से मिलने की शीघ्रता, चुस्त बनाए हुए थी. अपना घोड़ा सब से आगे बढ़ा कर चल रहे
थे. वीरसिंह देव के साथी तो बहुत पहले से घात में लगे हुए थे. जैसे ही शेख ने
पड़ाव छोड़ कर पराइछा से कूच किया, वीर बुन्देले उसे घेरने की चेष्टा करने
लगे. वीरसिंह देव को भी शेख के आने की सूचना मिल गई. उसने बड़ी तत्परता के साथ
सिंध नदी पार की और शेख की और दौड़ पड़ा.
शेख अबुलफजल बेहोश न था. वह वीरसिंह देव के इरादे को जानता था और उसकी खबर ले
रहा था. आंतड़ी में उसे वीरसिंह देव के साथियों की आहट मिल गई, किन्तु वह निशंक
भाव से आगे बढ़ा चला जा रहा था. उधर वीरसिंह देव अपने योद्धाओं सहित उसकी टोह
लेते हुये बढ़ा चला आ रहा था. दोनों की भिड़न्त होने में अधिक देर न थी.
सहसा शेख अबुलफजल के साथियों में से एक शुभचिंतक पठार योद्धा दौड़ कर शेख के
सामने आ गया और उसके घोड़े की लगाम पकड़ कर आगे बढ़ना रोक कर बोला-शेख जी, शत्रु
से युद्ध लेने के लिए यह उपयुक्त अवसर नहीं है. जैसे बन सके इस समय के युद्ध को
तरह देकर आगे निकल जाना उचित है.
क्यों ? तुम ऐसा क्यों कह रह हो ? शेख ने पूछा.
कई कारण सामने हैं. पहला तो यही है कि आप को सम्राट ने शीघ्र आगरे बुलाया है.
उनसे भेंट करना आप के लिये यहाँ शत्रु का मुकाबला करने से अधिक मूल्यवान है.
युद्ध तो युद्ध ही है. उसके लिए कुछ नहीं कहा जा सकता.'
'और ?'
'और शत्रु पूरी तैय्यरी के साथ घात में लगा है. वीरसिंह देव अपनी पूरी शक्ति को
जोर बटोर कर युद्ध करने के विचार से ही आगे आ रहा है. आप अहमद नगर को विजय कर के
अवश्य आ रहे हैं. लेकिन अपनी आधी से अधिक शक्ति वहां गवां आए हैं. आप का दल
क्षीण हो रहा है. योद्धाओं की संख्या नहीं के बराबर है. अत: यहां से कतरा के
निकल चलना उचित है.'
'लेकिन मैं कायर नहीं हूँ.' शेख ने कहा-वीर उचित-अनुचित समय-~कुसमय का विचार
नहीं किया करता ? उसका काम जहाँ और जिस समय हो जूझ जाना है.'
'वीर का काम अपनी और शत्रु की शक्ति को तोलना परिस्थति को देखना समझना भी है.'
'शत्रु युद्ध के लिए तैयार खड़ा है और हम पीठ दे कर भाग जायँ ? हमारे लिए यह
कितनी लज्जा का विषय होगा ? इसलिए जुझ कर मर जाना ही उचित होगा.
'नहीं,जूझ कर मर जाना एक वीर के लिए उचित नहीं है. मरने के पहले शत्रु को अपनी
तलवार के घाट उतार देना उचित कहा जा सकता है. और उसके लिए भेदनीति कूटनीति और
युद्धनीति कूटनीति और युद्ध नीति से काम लेना उचित कहा जाता है.'
'तुम नहीं समझ रहे पठान अब्दुल्ला खाँ?' अबुल फजल ने सगर्व कहा-'हमने अपने
बाहुबल से अहमदनगर को जीता है. शाहजादा मुराद अहमदनगर पर विजय नहीं पा सका था.
इसी हार की ग्लानि से उसकी मृत्यु भी हो गई थी. उसकी मृत्यु का बदला चुकाने के
लिए सम्राट अकबर ने मुझ पर भरोसा कर के मुझे भेजा था और मैने उनके भरोसे, उनके
विश्वास को सच्चा साबित किया है. एक वीरसिंह देव से डर कर और अपनी जान लेकर,
गीदड़ की तरह दुम दबा कर भागना मुझे पसन्द नहीं.
'शेख जी ? पठान अब्दुलाला खां ने कहा-'आप का कहना सत्य है. सम्राट अकबर आप पर
विश्वास ही नहीं रखते, वरन अपना दाहिना हाथ समझते है. अहमदनगर में जिस साँड़िया
सवार ने सम्राट का आदेश ला कर आप को दिया था वह मेरा सगा बड़ा भाई ईदू खाँ था.
उमने मुझे बताया था कि इस समय सम्राट अकबर चिन्ता सागर में डूबे हुए हैं.
शाहजादा सलीम का विरोध बहुत आगे बढ़ गया है. वह सम्राट अकबर को तख्त से उतार
देने और खुद तख्त पर आसीन हो जाने के लिए बहुत जल्द आगरे आने वाला है. अत: सलीम
के दमन के लिए ही सम्राट ने शेख जी को आगरे बुलाया हैं. इसलिए आप......
'हमें मालूम है.' शेख ने कहा-वीरसिंह देव सलीम की परचम से ही हमारा रास्ता रोकने
आया है और हमसे युद्ध लेना चाहता है. हम अवश्य उसका मुकाबला करेंगें.
एक मुगल सैनिक ने पास आकर कहा-'शेख जी . वीरसिंह देव तथा उसके साथी बुन्देलों ने
दाईं-बाई ओर के रास्ते रोक कर सामने से युद्ध करने के लिए आगे बढ़े चले आ रहे
हैं. बहुत पास आ गये हैं.
'ठीक है.' अबुलफजल ने कहा-'हम भी उसका मुकाबला करने को तैय्यार हैं.' और उसने
घोड़े की लगाम ढ़ीली करना चाही.
अब्दुल्ला खाँ पठार पुन: आड़े पड़ गया. घोड़े को आगे बढ़ने से रोक कर बोला -
'शेख जी आप तो बहुत बड़े विद्वान हैं. इस प्रकार ज़िद पर अड़े रहना,युद्ध करने
ही पर तुल जाना, कहाँ की समझ और दूरदर्शिता है?'
'अब्दुल्ला खाँ ? हम जानते हैं कि तुम हमारे हित की सलाह दे रहे हो. लेकिन शत्रु
सामने खड़ा ललकार रहा है. मैं उसकी ललकार न सुन कर कायरों की तरह पीठ दिखा कर
भाग लूं और पीछे से वीरसिंह देव की तलवार आकर मेरा सिर उड़ा देगी, जमीन पर गिर
कर लोट जाऊँगा. उस मौत से क्या लाभ होगा ? संसार मुझे क्या कहेगा ? इससे तो
बेहतर यही है कि हम भी शत्रु को अपनी तलवार की धार और भुजाओं की शक्ति दिखा दें.
मरना-मरना और हार-जीत तो युद्ध का अर्थ ही है... फिर सम्राट अकबर ने
मान-सम्मान,विश्वास भरोसा और वजारत की जो बेड़ियाँ पहना कर अपना कैदी बना रखा
है. उसकी लाज रखना भी तो मेरे लिए जरुरी है. इसलिए अब अबुलफजल किसी के रोके नहीं
रुक सकता.' कह कर उसने तलवार म्यान से खींच ली और घोड़े की लगाम ढ़ीली कर दी.
वीरसिंह देव के वीरन्बुदेलों तथा अबुल फजल के मुगल पठानों में युद्ध छिड़ गया.
तलवारों से तलबारें लड़ने लगीं. रुण्ड़-मुण्डों से धरती पटने लगी. रक्त की
धाराओं ने प्रवाह का रुप धारण कर लिया.
शेख अबुल फजल वीर योद्धा था. वह जिस ओर दौड़ पड़ता था बुन्देलों में हाहाकार मच
जाता था. उसकी लम्बी तलवार बुन्देलों के गले से लिपट जाती थी. भगदड़ मच जाती थी
और मैदान साफ दिखाई देने लग जाता था.
बुन्देलों की संख्या के आगे मुगल पठानों की संख्या बहुत कम थी. फिर जो भी उनके
भी हौसले पस्त थे. उनके खून की गर्मी अहमदनगर में चाँद बीबी के, युद्धो ने ठंडी
कर रखी थी. इसलिए मुगल पठानों के केवल दिल ही नहीं टूट रहे थे पैर भी लड़खड़ा
रहे थे. उनकी बुद्धि कुण्ठित सी हो रही थी. और विपक्षियों का उत्साह प्रतिक्षण
दूना बढ रहा था. उनकी कृपाणें बिजली की तरह चमक रही थीं. घोड़ेदार बन्दूकें
गोलियाँ बरसा रही थी. मैदान धुआँधार हो रहा था.
फिर भी शेख अबुलफजल का घोड़ा दौड़ रहा था और तलवार अपने जौहर दिखा रही थी. लेकिन
अकेला चना भाड़ नहीं फोड़ा करता. यद्यपि शेख अब्दुल फजल अपनी जान पर खेल रहा था
फिर भी अकेला था, उसने देखा सामने वीरसिंह देव अपना घोड़ा दौड़ाता हाथ की तलवार
ऊंची किए आ रहा था. शेख ने वीरसिंह को कभी देखा नहीं था. लेकिन वीर सिंह के पिता
मधुकर शाह, बड़े भाई राम शाह तथा उसके पुत्र संग्राम शाह को देख चुका था. वेश
भूषा आकृति आदि बहुत कुछ मिलती थी. दूसरे बुन्देलों से उसकी आन-शान भी अलग थी.
अत: उसे पहचान कर अबुलफजल ने अपना घोड़ा उसकी और बढ़ाया. वीरसिंह देव तो पूर्ण
सचेत अवस्था में उसके वध के लिए ही आ रहा था, आते ही उसकी उठी हुई तलवार अबुलफजल
के गले से लग गई. तलवार का हाथ पूरी शक्ति के साथ पड़ा था. गर्दन कट गई थी.
घोड़े से गिर कर धराशायी हो गया और गिरते ही शरीर निर्जीव हो गया.
शेख अवुलफजल का अन्त होते ही युद्ध समाप्त हो गया. दस-बीस बचे मुगल पठानों ने
अपने प्राणों की रक्षा के लिए इधर उधर के जंगल पहाड़ों की शरण ले ली.
वीरसिंह देव अपने घोड़े से उतरकर अबुलफजल के रक्त से लथपथ धूलि- सरित मृतक शरीर
को देख कर कुछ क्षणों तक हर्ष विषाद दोनों में डूबा रहा. लेकिन शीघ्र ही उसकी यह
दशा बदल गई. अपने ध्येय की सफलता का रंग चेहरे पर छा गया. उसने तलवार के एक ही
वार से शेख के मृतक शरीर से सिर अलग कर लिया. और युद्ध क्षेत्र से अपने इलाके
बड़ौन की ओर चल पड़ा. उसके साथी उसके पीछे थे.
उधर प्रयाग में जहाँगीर शाह नामधारी शाहजादे सलीम अपने महल में चिंतित बैठे थे.
उनके विशेष सलाहकार और हितैषी शरीफ खाँ तथा मुजफ्फर शाह सेवा में मौजूद थे.
वातावरण मौन था. कोई कुछ नहीं बोल रहा था.
कुछ देर बाद सलीम ने सिर उठाया. मुज्फ्फर शाह की तरफ देखकर पूछा -आगरे की कोई
खबर है?'
'अभी तक तो कोई खबर नहीं मालूम हुई.'उसने कहा.
सलीम पुन: चुप हो गया. फिर धीरे से कहा-'अबुलफजल दक्षिण से लौटकर आगरा पहुँच गया
होगा. बादशाह और उसमें मशविरा भी हो चुका होगा. अब हमारे दमन, कैद या मौत की
तैयारियाँ हो रही होंगी.'
'अबुलफजल और बादशाह सलामत की मुलाकात का नतीजा जरूर खतरे का है ?' शरीफ खां ने
कहा.
सलीम ने उसकी तरफ निगाह घुमाकर कहा-'वीरसिंह देव का किया कुछ न हो सका. बड़ा वीर
बहादुर सुना जाता था.....दुश्मन का खात्मा करने का पक्का वादा करके गया था.
लेकिन सब झूठी बातें थीं.'
किसी ने कुछ न कहा.
सलीम पुन: बोला-'हमने वीरसिंह देव पर विश्वास किया था. मित्र बनाया. और कुरान
हाथ में ले कर उसकी रक्षा करते रहने की कसम खाई थी. उससे हमें पूरी उम्मीद
थी...चापलूस था. झूठा था और वीर नहीं, कायर था. हमारी एक ख्वाहिश पूरी न कर
सका."
'हजूर,वीरसिंह देव ऐसा तो नहीं है.' मुजफ्फर शाह ने कहा-'मैने उसे काफी ठोक
बजाकर देखा था. वह सच्चा वीर बुन्देला जवान है. उसकी तलवार में धार है. वह दौलत
खाँ जैसे बहादुर सिपहलासार को नीचा दिखा चुका है मुमकिन हो सकता है कि दुश्मन
उसकी घात में न आ सका हो. या किसी दूसरे रास्ते से आगरा पहुंच गया हो?'
'कुछ भी हो. हमारी फिक्र तो दूर न हो सकी. अब हमें तख्त-ताज हासिल करना तो दूर
की बात है हमारी जान बचाना मुश्किल है. अबुलफजल आज कल में सदल-बल आ रहा होगा.
हमें कैद कर के आगरा ले जायगा. हजरत सलामत अगर कत्ल किये जाने का हुक्म न
देगें तो जिन्दगी भर के लिए कैदखाने में जरूर डाल देगें और जहांगीर शाह कहलाने की
उम्मीद आरजू रखने वाला सलीम एक दिन उसी शाही कैदखाने में दम तोड देगा.'
सलीम के इस कहने से कक्ष में सन्नाटा सा छा गया. शरीफ तथा मुजफ्फर के चैहरे लटक
गये. मुर्दानी सी छा गई
इसी झण बाहर से प्रहरी ने आकर सलीम के आगे सिर झुका दिया.
'क्या है?' सलीम ने पूछा
'बुन्देलखण्ड के किसी ओरछा बड़ौन के ठिकाने से एक व्यक्ति आया है हजूर से मुलाकात
करना चाहता है.'
'बडौन तो बीरसिंह देव का इलाका है.' शरीफ खां ने कहा-'शायद बीरसिंह देव ने ही
कोई खवर भेजी होगी.'
सलीम एकदम सोते से जाग उठा. बोला-'क्या खबर लाया है? अबुल फ़जल मारा गया या
जिन्दा है?'
'आलीजाह!' प्रहरी ने कहा-'मुझे इसका पता नहीं है. उस बुन्देल खण्डने केवल भेंट
करने की इच्छा ही प्रकट की है. कह नहीं सकता क्या खबर लाया है?'
'कहॉ है वह जवान?'
'ड्योढी पर बैठा है.'
'जाओ, उसे जल्द हमारे पास भेजो.'
दूसरे क्षण बुन्देलखण्डी बेशभूषा में कमर में तलवार और पीठ पर ढ़ाल लटकाए,
बड़ी-बड़ी मूंछे ऐठे तथा पीठ पर एक गुलाबी वस्त्र की छोटी सी गठरी बांधे हुऐ आकर
सलीम के सामने खड़ा हो गया ओर झुक कर प्रणाम करने लगा.
कहाँ से आये हो?'सलीम ने पूछा.
'बड़ौन ओरछा से ?'उसने कहा.
'क्या नाम है तुम्हारा.
'चंपत राय?'
'बुन्देला हो?'
'नहीं, बड़गूजर राजपूत हूँ.'
'वीर सिंह देव जी को जानते हो ?'
'जी हाँ. वीरसिंह देव हमारे सरदार हैं.'
'कहा है वह?'
'बड़ौन में हैं ?'
'हूँ.' धीरे से कहकर सलीम एक क्षण चुप रहा फिर दृष्टि उठा कर कहा-'चंपत राय बड़
गूजर ? तुम किस अभिप्राय से हमारे पास आये हो?'
'बीरसिंह देव ने हजूर के लिए एक सौगात भेजी है. वही भेंट करने आया हूँ.'
'क्या सौगात भेजी है बीर सिंह देव ने?'
चम्पत राय बड़ गूजर ने पीठ पर से वह छोटी सी गठरी खोली और उसमें से शेख अबुलफजल
का कटा हुआ सिर निकाल कर सलीम के सामने रख दिया . यद्यपि कटे सिर की आकृति कुछ
विकृति हो गई थी, फिर पहचाना जाता था .
