<ण्.श्.><ं.आ.ः.><घुरुब्हइ छ्हिड्डिलसनोन्ड><शिड्ड्ह  ढिक्स्ह><१९९१><घुरुब्हइ क आअस्ह्रम्><घनेस्ह् फुरि><२५८ टो २६५><२४००><घुरुब्हइ-शिड्ड्ह  डिस्क्स्ह>

जैसे ही लक्ष्मी हाथ में आयी, उस ठेकेदार का मन चंचल हो गया. उसने सारा
पैसा सस्ता माल ख़रीदने में लगाया. लेकिन दूसरों का मुँह बन्द करने के
लिए उसको रिश्वत देनी पड़ी. यदि कम दाम का खराब माल खरीदें और ऐसा-वैसा
भवन बना दें तो काफी पैसा कमा सकते हैं. तो उसने ऐसा ही किया. बाहर से
भवन इतना सुन्दर दीखता था कि यह स्वर्ग का कोई महल है. जब भवन बन कर पूरा
हो गया तो महाराजा आये उद्घाटन करने के लिए. बोले, "कैसा सुन्दर! कैसा
वढ़िया, रंग-बिरंगा! कितना सुन्दर डिजाइन! आज तक मैंने ऐसा सुन्दर भवन
देखा ही नहीं." राजा का ह्दय बहुत शुद्ध था अत: उसने उसमें शुद्धता ही
देखी. कुछ दोष उसको दिखाई ही नहीं दिया. उद्घाटन के बाद, सब प्रवचनों के
बाद, सब खाने-पीने के बाद, महाराजा ने ठेकेदार को बुलाया और वे उससे
बोले, "देखो, आजीवन तुमने मेरी सेवा की है, अब तक तुम्हें जो देना था,
मैं दे नहीं पाया. अब मैं इस भवन को तुमको देता हूँ."
कर्म का फल है. हम जो करते हैं वहीं हमारे पास आता है. इसलिए ऋषि-मुनि
कहते हैं, धर्म से जीवन बिताओं तो आखिर में धर्म ही मिलेगा. बुरे कर्म से
जीवन बिताओगे तो आखिर में बुरा फल ही हाथ आयेगा. इसलिए रात्रि से क्यों
डरना? क्या कुछ कुकर्म किया है, जो डर लगता है? तो विदुर जी कहते हैं कि
दिन में जो करो वह ऐसा हो कि रात खुशी-खुशी गुजार दो. यौवन में कुछ ऐसा
करो कि बुढ़ापा खुशी-खुशी गुज़ार दो. लोगों को बुढ़ापे से डर लगता है.
निरन्तर क्लेश करते हैं कि जब मेरा शरीर बूढ़ा हो जायेगा तो अपनी देखभाल
करने के लिए मेरे पास भरपूर पैसा होगा क्या? मेरी सन्तान मुझे सुख देगी?
क्या मेरे सगे-सम्बन्धी तब भी मुझे सम्मान देंगे. हर एक को ऐसा भय लगता
है. भय, भय, भय! तो विदुर जी कहते हैं कि यौवन में कुछ ऐसा करो कि
बुढ़ापा खुशी-खुशी गुज़ार दो. जब शरीर में ताज़गी है, रक्त में तेज़ी है,
तभी कुछ ऐसा कृत्य करो, जिससे कि बुढ़ापा आने पर भी कोई चिन्ता करने की
जरूरत नहीं और सारा जीवन इस भय में रहने की जरूरत नहीं. सतत् चिन्ता,
बुढ़ापे की चिन्ता, बीमारी की चिन्ता, घर लुटने की चिन्ता--चिन्ता ही
चिन्ता!
हम चिन्ताओं की माला जपते हैं. क्या तुमने अपने यौवनकाल में धर्म का पालन
किया है? यदि किया है तो चिन्ता किस बात की? यौवन में धर्म पालन करने से
बड़ी उम्र में डर पैदा होता है. जब तक यह जीवात्मा इस शरीर में रहता है,
तब तक धर्मपालन करते रहने से हमारा अंतिम प्रयाण सहज-सरल होता है और
मृत्यु के बाद भी स्थिति सुखी होती है. बाबा मुक्तानन्द सतत कहा करते थे,
"अपना जीवन सुन्दर रीति से बिताओं, धर्म से बिताओं." वह केवल जीवनकाल के
लिए ही नहीं, बल्कि इसलिए कि जब मृत्यु आये, तब भी खुशी से मृत्यु को
अपना सकें. कितने लोग मृत्यु के भय में जी रहे हैं. कितने लोगों को डर
लगता है कि न जाने कब मृत्यु आ जाये! क्या होगा? मैं कैसे मरूँगा? मेरे
बच्चों की कौन देखभाल करेगा? कितने ही लोग ऐसा कहते हैं कि मुझे अपने
मरने की कोई चिन्ता नहीं, लेकिन मुझे अपने बच्चों की चिन्ता है. कुछ लोग
साफ-साफ यह नहीं कहते कि उनको ही मौत का डर है लेकिन बच्चों पर थोप देते
हैं. कुछ लोग बूढ़ी माँ या बूढ़े बाप पर थोप देते हैं कि मरने पर उनकी
देखभाल कौन करेगा. लेकिन सत्य यह है कि हम सबको अपने ह्रदय में मृत्यु का
डर होता है. इसलिए बाबा मुक्तान न्द कहते थे, "अपना जीवन धर्म से बिताओं
ताकि मृत्यु भी सरल रूप में हो जाये." ऐसा कहा जाता है कि एक शूरवीर को
रणांग् अण में पहचाना जा सकता है और एक पाये हुए पहुँचे हुए, व्यक्ति को
उसकी मृत्यु के समय पहचान सकते हैं.
हमारा पूरा जीवन धर्म संगत होना चाहिए. जिस प्रकार एक पर्वत के शिखर पर
पहुँचने के लिए नदी की तेज धार को तैर कर पार करना पड़ता है, उसी प्रकार
धर्मपरायण जीवन बिताना भी एक साधना है. कल ही दर्शन में एक अम्मा बोली,
"गुरुमाई आप दिल्ली छोड़कर जा रही हैं, मैं क्या करूँ? आपके जाने के बाद
मेरा क्या होगा?" मैंने पूछा, "हमने इतनी सन्धाएँ बोलते हुए बिता दीं,
थोड़ा भी सुना नहीं क्या?" अरे जाने के बाद क्या करो, उसी के लिए तो हम
अब सब कुछ बोल रहे हैं. सोचो-समझों और उसका पालन करो. कई लोग बहुत सुन्दर
ढंग से बैठते हैं. आप लोगों को यहाँ बैठे हुए देखने से ऐसा लगता है
देवी-देवता ही बैठे हैं! यह सत्य है. कभी आप ने भी नहीं सोचा होगा कि आप
इतनी देर इतनी शान्ति से बैठ सकते हैं. आपको भी शायद आश्चर्य होता होगा
अपने विषय में. कितने सुन्दर दीखते हैं! लेकिन बाहर से देवी-देवता दीखते
हैं, अन्दर क्या हो रहा है, यह आपको सोचना पड़ेगा; वह गुरु के ऊपर नहीं
थोप देना. थोड़ी साधना करो. इसलिए गुरुमाई के जाने के बाद क्या करना
चाहिए तो सोचों, अभी इतने विषयों के ऊपर हमने चर्चा की है: सिद्धयोग के
विषय में, गुरु के विषय में, मंत् र के विषय में शक्ति के विषय में,
यज्ञ-श्रद्धा के विषय में. कम से कम इन विषयों के ऊपर बहुत कुछ चिन्तन
आपने सुना है, और बहुत कुछ आपके अन्दर भी क्रान्ति हुई है--मंत्र की
क्रान्ति, ध्यान की क्रान्ति, चिन्तन की क्रान्ति. तो इतना सब सुना है,
उसके बारे में सोचो, समझो और उसका पालन करो. गुरुमाई के जाने के बाद क्या
करना चाहिए? जो कुछ सुना है, उसको जीवन में उतारने के लिए कम से कम कोशिश
तो करो. अभी तो सुन रहे हो, सुनने के बाद समझने की कोशिश करोगे; समझने के
बाद उसको आचरण में लाने की कोशिश करो.
तुम धार्मिक जीवन बिताते हो इसलिए तुम्हें बहुत अच्छे मित्र मिल
जायेंगे--ऐसी कोई गारन्टी नहीं है. कई लोग सत्संग में आते हैं, ऐसा सोच
कर कि वहाँ जाने से अच्छे मित्र मिलेगें, अच्छे लोग मिलेंगे परिचय के लिए
जान-पहचान के लिए. तुम धार्मिक जीवन बिताते हो तो तुम्हें अच्छे मित्र
मिल जायेंगे., यह कोई जरूरी बात नहीं है. हाँ, तुम स्वयं ही लोगों के
अच्छे मित्र बन सकते हो. ऐसा कदापि न सोचना कि अच्छा मित्र मिलेगा. यदि
इस सोच मे पड़ जाओगे तो कुछ प्राप्ति नहीं होगी. इसलिए आपको चाहिए कि आप
खुद दूसरों के लिए अच्छे बनें, दूसरों के लिए अच्छे मित्र बनें. तुम साधु
जीवन बिताते हो इसलिए यह अपेक्षा नहीं करनी चाहिए कि सारा संसार तुम्हारे
पक्ष में होगा. जिनको जरूरत है, तुम उनकी सहायता कर सकते हो. ऐसा नहीं
समझों कि तुम भगवान के प्रति भक्ति करते हो इसलिए सारा संसार तुमसे प्रेम
करेगा. नहीं ऐसी बात नहीं है. जब साधु-सन्तों के जीवन-चरित्र पढ़ते हैं
तो उससे पता लगता है कि किसी को फाँसी दी गयी, किसी को मार डाला गया,
किसी को पानी में डुबो दिया गया, किसी को सिंह के मुँह में दे दिया गया
है. जो भगवान की भक्ति करने के कारण उसको सहन करने की शक्ति भी आ जाती
है. धार्मिक जीवन बिताते हुए छोटे-छोटे पुरस्कारों की अपेक्षा नहीं होनी
चाहिए. यह बहुत ही ज़रूरी बात है. याद रखना कि जब तुम धार्मिक जीवन
बिताते हो, आध्यात्मिक जीवन बिताते हो तो छोटे-छोटे रोटी के टुकड़ों को
आशा मत करो. जैसे कुत्ते चपाती के टुकड़ों के लिए मुँह खोलकर आपकी तरफ
ताकते हैं, इस तरह किसी की तरफ ताकना नहीं.
एक आदमी था. बाबा जी से शक्तिपात मिलने के बाद उसका ध्यान बहुत अच्छा
लगने लगा. उसने सोचा कि इतना सुन्दर ध्यान मुझे लगता है, हो सकता है,
बाबा जी सबसे कहेगें कि मैं उनका सबसे बड़ा शिष्य हूँ. इस आशा से वह बाबा
जी के पास गया. जब उनके सन्मुख पहुंचा तो बाबा जी ने मुँह फेर लिया, उसकी
तरफ देखा भी नहीं. उस आदमी को गुस्सा आया, "कैसे हैं मेरे गुरु बाबा जी!
मैं इतना ह्रदय खोलकर उनके पास आया हूँ और वह तो मुँह फेर लेते हैं; मेरी
तरफ देखते भी नहीं." जब तक वह सामने खड़ा रहा, बाबा जी उसकी ओर से मुँह
फेर कर ही बैठे रहे. थोड़े समय के बाद वह चला गया. दूर जाकर बैठा और सोच
में पड़ गया, "यह भी कैसी बात है! मुझे इतना ज़ोरदार शक्तिपात हुआ है,
मुझे ध्यान लगता है, मैं गुरु के सामने आता हूँ तो वह मेरी तरफ देखते भी
नहीं है! एक घंटे के बाद उसका गर्व नष्ट हो गया. उसको ऐसा लगा कि ठीक है,
बाबा जी ने मुझे कभी शक्तिपात दिया ही नहीं. हो सकता है, मुझे ध्यान लगा
ही न हो, मैंने ही यह सब मन ही मन ढोंग रचा है कि मुझे शक्तिपात मिला है,
मुझे ध्यान लगा है, मुझे अच्छी-अच्छी अनुभूतियाँ हुई हैं. हो सकता है, ये
मेरे गुरू हैं ही नहीं. मेरे गुरु होने के कारण मेरी तरफ देख भी नहीं रहे
हैं. उसका गर्व चूर-चूर होने लगा. उसके बाद उसका सोचना भी पूरा हो गया.
कितना गर्व चूर-चूर होने लगा. उसके बाद उसका सोचना भी पूरा हो गया. कितना
सोचेगा आदमी! मनुष्य सोचता है लेकिन फिर ऐसा समय भी आता है कि सोचना भी
बन्द हो जाता है. कितना विषयों के बारे में सोच सकता है एक व्यक्ति! उसके
मन में अधिक शक्ति नहीं है, सो वह थक जाता है, फिर सो जाता है; फिर कुछ
स्वप्रों में खो जाता है, अस्तु. जब उसका सोच-विचार बन्द हो गया तो बाबा
उसकी तरफ देखकर बोले, "अरे, अरे, कब आया......इधर आओ, इधर आओ! कितना दिन
हो गया, तुम इधर आया ही नहीं!" अब वह आदमी अचरज में पड़ गया, "कैसे बाबा
जी हैं? जब मैं चाहता था कि मुझे थोड़ा प्रेम दें तो मेरी तरफ देखते भी
नहीं थे और अब जब मैंने इनको छोड़ दिया तो मुझे बुला रहे हैं! कैसे
जादूगर हैं ये." तो बाबा जी बहुत देर तक सबसे कहते रहे, "देखों, यह बहुत
बड़ा ध्यान करने वाला आदमी है, इसको बड़ी अनुभूति होती है, यह इतना
सुन्दर आदमी है, इतना महान् आदमी है." वह सुनता रहा, लेकिन इस तरह सुनता
रहा जैसे कि बाबा जी और किसी के बारे में बोल रहे है, उसके बारे में
नहीं. उसका ह्रदय शान्त मन शान्त, प्रेम से भरा हुआ था. वह इस प्रशंसा से
न घबराया न अस्तव्यस्त हुआ, न ही बहुत खुशी से उड़ने लगा. हाँ, बात ऐसी
ही है. धार्मिक जीवन बिताते हुए टुकड़ों की, छोटे-छोटे पुरस्कारों की,
अपेक्षा नहीं करना चाहिए. अन्त में, धर्म सर्वश्रेष्ठ फल देगा ही!
कहा भी गया है, "जहाँ धर्म है, वहाँ विजय है." यह अचूक सत्य है. सभी
महात्माओं का यही अपना अनुभव है. धर्म ही सभी पूर्व संस्कारों को धो
डालता है. धर्म प्रत्येक ह्रदय में प्रेम की ज्योति जलाता है.
तो धर्म क्या है? महाभारत में महात्मा विदुर कहते हैं:
यज्ञो दानमध्यनं तपश्च चत्वार्येतान्यन्ववेतानि सभ्दि:.
दम: सत्यमार्जवमानृशंस्यं चत्वार्येतान्यनुयान्ति सन्त:..
"यज्ञ स्वाध्याय, तपस्या, दान, सत्य, क्षमा, दया और सन्तोष--ये धर्म के
आठ विभिन्न अंग हैं. पहले चार अंगों पर अहंकारवश भी चला जा सकता
है--यज्ञ, स्वाध्याय, तपस्या, दान. लेकिन अन्त के चार गुण--सत्य, क्षमा,
दया और सन्तोष केवल उन्हीं में पाये जाते हैं जो सचमुच महान् हैं."
यह तो प्रकट है कि यज्ञ महान शुद्धिकारक है. धर्म के विभिन्न अंगों में
इसको प्रथम माना गया है. थोड़ा भी त्याग करो, थोड़ा भी बलिदान करो, तो
परमात्मा तुम पर अमूल्य वरदानों की वर्षा कर देगा.
स्वाध्याय: धर्म का दूसरा अंग है स्वाध्याय. स्वाध्याय एकाग्रता का
अनुशासन सिखाता है. एक निश्चित नित्यक्रम से चलना शरीर का धर्म है. शरीर
के अनुशासित होने से उस पर रोग व अन्य व्याधि-प्रतिक्रियाएँ नहीं होती
है. प्राचीन काल में विद्यार्थी गुरुकुल में रहते हैं. और ऋषियों की
देखरेख में अध्ययन करते थे. स्वाध्याय जरूर था. उन दिनों स्कूल के बच्चे
लोग हड़ताल नहीं करते थे. जो गुरु कहते थे, उसी का पालन करते थे. नियमित
नित्य पाठ करने से श्वास-प्रश्वास सम हो जाता है और उससे मन स्वत: ही
स्थिर हो जाता है. जब आपके प्राण में बेचैनी होती है तो उस समय मन भी
बहुत चंचल हो जाता है. नित्य नियम से स्वाध्याय करने से शरीर में शिस्त आ
जाता है और प्राण-अपान स्रम हो जाते हैं. जब इनमें समानता आ जाती है तो
मन भी शान्त होने लगता है. उससे ही शरीर के कोषाणुओं को स्फूर्ति मिलती
है, जिससे उनकी वृद्धि अच्छी होती है. स्वाध्याय से भक्ति का भी उदय होता
है, जो अध्यात्म पथ पर अत्यन्त आवश्यक है. सत्संग में स्वाध्याय अपने आप
हो रहा है. आप शान्त रीति से बैठे हैं, मन लगा कर सुन रहे हैं, ह्रदय में
उसके जमा रहें हैं: स्वाध्याय अप ने आप हो रहा है.
ध्रर्म का तीसरा अंग है, तपश्चार्या. स्थूल और सूक्ष्म शरीरों में जो
कर्म संचित हो गये है, तप उन्हें जला डालता है. प्रयत्न नहीं करोगे तो
लाभ भी नहीं होगा. अन्य युगों में अपने इष्ट देवता से वरदान पाने के लिए
लोग हज़ारों साल तक तपस्या करते थे. बिना तपस्या के कोई प्राप्ति भी
नहीं.
दिव्य अस्त्रों में निपुणता पाने के लिए अर्जुन ने एक निर्जन पर्वत के
शिखर पर तपस्या की. भगवान शंकर से वरदान प्राप्त करने की इच्छा प्राप्त
करने की इच्छा से वह गहरे ध्यान में डूब गया और जीवन-धारण की आवश्यकताओं
से भी उसने मुँह फेर लिया. अन्त में, भगवान शंकर उसकी तपस्या से प्रसन्न
हुए और उन्होनें उसे अपना निजी अस्त्र, "पशुपति" , दिया. बाद में अर्जुन
ने कुरुक्षेत्र में उसका उपयोग किया.
रावण राक्षस था, फिर उसने भाई कुबेर-गरिमा की स्पर्द्धा में, एक सुदूर
एकान्त कुटिया में बैठ कर घोर तपस्या की. दस हज़ार साल तक उसने अन्न भी
ग्रहण नहीं किया. हर एक हज़ार साल बाद वह अपने दस में से एक सिर को अग्रि
देवता को अर्पण कर देता था. जब वह अपना अन्तिम सिर काट कर चढ़ाने वाला था
तो ब्रह्मा प्रकट हुए और उन्होंने उसे अमरता का वरदान दिया.
राजा भगीरथ ने स्वर्ग से गंगा को पृथ्वी पर लाने के लिए कठोर तपस्या की.
वह दोनों भुजाएँ ऊपर उठाये और इन्द्रियों को वश में किये हुए गर्मी की
ऋतु में पंचाग्रि में खड़े रहते थे. और महीने में एक बार भोजन करते थे.
गंगा-अवतरण के लिए उन्होंने इस स्थिति में पाँच हजार वर्ष बिता दिये.
भारत में ऐसे कितने ऋषि हो गये हैं, महान सन्त-महात्मा हो गये हैं, साधु
हो गये हैं, जिन्होंने तपस्या के बल से बहुत कुछ प्राप्त किया और उनकी
तपस्या के बल का जो फल है वह हम भोग रहे हैं. उसका अनुभव कर रहे हैं.
किन्तु जैसा बाबा मुक्तानन्द जी सदा कहते थे, "कलियुग में हमें ऐसी कठोर
तपस्या की ज़रूरत नहीं है." एक-एक हज़ार वर्षो तक एक पैर पर खड़े रहने की
जरूरत नहीं, पंचाग्री के बीच भी खड़े रहने की जरूरत नहीं है. बाबा कहते
थे कि जो भी थोड़ा-थोड़ा प्रयत्न हम करते हैं, उससे भगवान प्रसन्न हो
जाते हैं.
एक बार ऐसा हुआ कि नासिरुद्दीन ने भी उपदेश सुन लिया कि कलियुग में बहुत
कुछ नहीं करना पड़ता है. थोड़ा-बहुत करने से भी बहुत हो जाता है; भगवान
तुरन्त प्रसन्न हो जाते हैं. तो उसने ऐसा सोचा, "ठीक है. अपने जीवन में
मैंने कुछ कमाया नहीं है, तो मैं मक्का हो आऊँ और इस प्रकार थोड़ा पुण्य
कमा लूँ. खुद मुझ पर प्रसन्न हो जायेंगे." मक्का में सब मुल्ला लोग उससे
कहने लगे, "अरे नासिरुद्दीन, बहुत दूर से इधर आये हो. देखों, कुछ न कुछ
त्यागो, जिससे लगे कि तुम ने कुछ तपस्या की. कुछ न कुछ खुदा को दे दो."
नासिरुद्दीन सोच में पड़ गया, क्या त्यागना चाहिए? क्या त्यागना चाहिए?
सोचा, सोचा और ठीक ही सोचा कि जो मुझे बहुत ही पसन्द है उसको छोड़ देना
चाहिए; उसको देने से खुदा बहुत ही खुश हो जायेगा. उसने मौलवी से कहा,
"देखो, मुझे मछली खाना बहुत पसन्द है, तो मैं मछली त्याग देता हूँ."
मौलवी बोला, "ठीक है. जो थोड़ा-बहुत किया, वही बहुत है." नासिरुद्दीन को
बहुत आनन्द आ गया. कैसा त्यागी हूँ! कैसी मेरी तपस्या है कि जो मुझे बहुत
ही पसन्द है, दिल के कितने नजदीक है, उसी चीज को मैंने छोड़ दिया! वाह!
खुशी-खुशी घर आया और अपनी पत्नी को भी बताया,"देखो, देखो, मैंने बहुत
बड़ा त्याग किया है. मक्का में जाकर मैंने मछली खाना छोड़ दिया."
