<आ. ळ्.><ञ्. ठ्><ंओहन् ऊप्रेटि><खुमउनि ळोक्गेएट्><१९८९><ऊ. फ्. शन्गेएट् णटक् आचडेम्य्><ळुच्क्नोत्><८ टो १३><२८००><ंओहन् ऊप्रेटि खुमउनि ळोक्गेएट्><ढ्हनन्जय् खुमर्>

'काटन्या', 'बगन्या' ये शब्द नैपाली हैं. ब्रिटिश शासनकाल के बाद, और उससे
पहिले भी कुमाऊँ के ग्रामों में हिन्दी और उर्दू के कई शब्दों ने प्रवेश किया,
जिन्हें कुमाऊँनियों नें अपना लिया और धीरे-धीरे उनका भी प्रयोग कुमाऊँनी
लोकगीतों में होने लगा. कुमाऊँ की प्रसिद्ध लोक गाथा रमौल के गायक गाने लगे कि
श्री कृष्ण ने जब मानसोवर में परियों का नृत्य रचाया तो उनमें 'लालपरी', नीली
परी', 'हरी परी', सभी रंगों की परियां थीं और सभी जातियों की, जैसे 'हिन्दूपरी',
'मुसलमानी परी.'
प्रश्न यह उठता है कि कुमाऊँनी लोकगीतों में प्रयुक्त भाषा मूल रुप में कहाँ
बोली जाती थी और उसका रुप तब क्या था ? इस प्रश्न का सही उत्तर देना कठिन है, पर
कुमाऊँ का नाम कुमाऊँ क्यों पड़ा ? इस पर जो प्रचलित किंवदन्तियां हैं, उन्हें
देखने से कुछ निष्कर्षों पर पहुंचा जा सकता है. एक किंवदन्ती के अनुसार, जब
विष्णु भगवान का दूसरा अवतार, कूर्म अवतार हुआ, तो वह अवतार चंपावती नदी के
पूर्व कूर्म पर्वत में (जिसे आजकल कांडादेव या कामदेव कहते हैं और जो पिथौरागढ़
जिले के चम्पावत तहसील में है) तीन वर्ष तक खड़ा रहा. उस कूर्म (कच्छप) अवतार के
चरणों का चिन्ह उस शिला में अंकित हो गया. तब से इस पर्वत का नाम कूर्मांचल
(कूर्म-अंचल) हो गाया. कूर्मांचल का प्राकृत रुप बिगड़ते-बिगड़ते 'कुमू' बन
गया और यही शब्द फिर 'कुमाऊँ' में परिवर्तित हो गया. पहिले यह नाम चम्पावत और
उसके आस-~पास के गांवों को दिया गया. तत्पश्चात् यह तमाम काली कुमाऊँ के परगने का
सूचक हो गया और काली नदी के किनारे के प्रांत-चालसी, गुमदेश, रेगड़ू, गंगोल,
खिलफती और उन्हीं से मिली हुई ध्यानीरौ आदि पट्टियां भी काली कुमाऊँ नाम से
प्रसिद्ध हुई. ज्यों-ज्यों चन्दों का राज्य विस्तार बढ़ा तो कूर्माचल, उर्फ
कुमाऊँ,उस सारे प्रदेश का नाम हो गया, जो इस समय जिला अल्मोड़ा,नैनीताल व
पिथौरागढ़ में शामिल है. यही कारण है कि परगना काली कुमाऊँ के लोग ही ठेठ
'कुमय्ये' कहे जाते रहे हैं. चंद राजाओं ने ही इस नाम को सब ओर, सब तरह से
प्रख्यात किया. एक और किंवदन्ती के अनुसार, पहिले इस प्रदेश में ताड्ण, पताड़गण
और कालमुख इत्यादि राक्षसों का राज्य था, जिनके अत्याचारों से लोगों में
हाहाकार मचा हुआ था. इन अत्याचारों से छुटकारा पाने के लिए एक दूत पांचाल देश के
राजा के पास भेजा गया. राजा ने फरियाद सुनते ही एक बड़ी सेना को साथ लेकर उन
राक्षसों पर धावा बोल दिया, और उन्हें हिमालय के उस पार खदेड़ कर इस पर्वत अंचल
को अपने राज्य में मिला लिया. तब से इस प्रदेश का नाम उस राजा के नाम से
प्रसिद्ध हो गया. उस राजा का नाम कूर्मदेव था, और कूर्मदेव, श्रीराम के पुत्र
कुश के वंश में ६०वीं पीढ़ी में जन्मा. यह प्रदेश उस समय पांचाल कूर्म-अंचल
प्रदेश नाम से विख्यात था. पीछे जब, उस वंश के राजाओं के राज्य का विस्तार हो
गया, तो राज्य-स्थान कर्तृपुर में हो गया और वंश कर्तृपुरी नाम से विख्यात हुआ.
कर्तृपुरी का अपभ्रंश, कारोरी, कतिउरी, कत्यूरी हो गया. पहाड़ों में ये लोग
कत्यूरी कहलाए. जव कत्यूरियों का ह्रास हो गया तो कूर्म-अंचल पुन: अपनी प्राचीन
स्थिति में आ गया. जब राज्य-~स्थान संकुचित होकर काली नदी के पास के ही प्रेदेश
में रह गया तब कूर्म-अंचल का काली कूर्मी हो गया और चन्द राजाओं के काल में
कुर्मोंऊ का, मुसलमान प्रभाव से कुमाऊँ हो गया.
इन दोनों किंवदन्तियों में ऐतिहासिक तथ्य कितना है, यह नहीं कहा जा सकता, पर
दोनों एक बात में अवश्य मिलती है. वह है- 'कुमाऊँ' नाम के उभरने में काली नदी के
पास के प्रदेश का महत्त, विशेषकर चम्पावत तहसील के अन्तर्गत आने वाले प्रदेश का.
आज भी यह तथ्य उचित जान पड़ता है, क्योंकि उसी प्रदेश को काली कुमाऊँ कहा जाता है
और 'कुमर्य्या' शब्द वहीं के निवासियों के लिए काम में लाया जाता है. इससे इस
निष्कर्ष पर पहुँचा जा सकता है कि कुमाऊँनी सर्वप्रथम काली नदी के किनारे-किनारे
बसे हुए भू-भाग में ही बोली जाती रही हो, जहाँ से कालान्तर में वह अन्य भागों
में फैलती चली गयी. पर कौन सी शताब्दी में यह प्रक्रिया प्रारम्भ हुई इस पर कुछ
कह पाना कठिन है. पं. गंगादत्त उप्रेती ने कुमाऊँ में बोली जाने वाली विभिन्न
बोलियों के कुछ नमुने दिये हैं. कुमाऊँनी में प्रचलित लोकगीतों का अध्ययन इन
बोलियों के वैविध्य के अध्ययन के बिना अधूरा है. उन नमूनों के कुछ अंश इस प्रकार
हैं:
हिन्दी बोली- एक समय में दो विख्यात शूरवीर थे- एक पूर्व दिशा के कोने में, दूसरा
पश्चिम दिशा के कोने में रहता था. एक का नाम सुनकर दूसरा जल-भुन जाता था. एक के
घर सें दूसरे के घर जाने में बारह वर्ष का मार्ग चलना पड़ता था.
अल्मोड़िया बोली- कै समय में द्वी नामि पैक एक पूरब दिशा का कुण में दोहरो पछों
का कुण में रौंछिया. एक को नाम सुणि बेर दोहरो रीस में भरियो रौंछियो, हौर एका
का घर बटि दोहरा को घर १२ बर्ष को बाटो टाड़ छियो.
काली कुमाऊँ की बोली- कै वक्त में द्वी जन बड़ा वीर छ्या. एक जन पूर्व का कुना
में, दोसरो पछीम का कुनो में रौंछो. एक को नाम सुनीबेर दोसरो भारी रीस को जलछी.
एक का घर है दोसरा का घर बार वर्ष का बाटा दुर छौ.
पाली पछाऊँ (रानीखेत)- कै दिनो में द्वी गाहिन पैक छिया. येक पूर्व का कूणा में
रहे छियो, दूसर पच्छिम का कूणा में रहे छियो. येक येकक न सुणिबेर जल छियो. येकक
ध्याल दुहरक ध्याल है बैर १२ वर्ष क बाट में छि.
जोहारभोट- क्वै दिनन या द्वी बड़ा हामदार भहड़ थिया. एक पूर्व का कृणा मा दुहरो
पछिम का कृणा में रौंथी. एक क नौ शुणि बेर दुहरो जलंथी हौर एकक कुड़ो बटि दुहरा
को कुड़ो बार वर्ष टार थी.
बोगसा (तराई जिला नैनीताल)- किशही जबानी मै दो याशा हर पैक अयानी बीर थे. येक
पूरब दीसा के कौने में दुसरा पछम दीसा के कौने में रह हो. ये को नाम सुनकर दूसर
जर होचे. येक के घर से दुसरे का घर बार बरस राहो दुरे पर था.
थाड़ू बोली (जिला नैनिताल)- एक समय में दो नामी देवता है. एक (ससुर) अगार की
दिशा के कोने में राहत हो और एक पछार की दिशा के कोने में राहत हो. एक को नाम
सुन कै दूसरो गुसा ह्वै जात राहै. एक के घर से दुसरे को घर बार वर्ष की राह हो.
भावर कुमाऊँ (जिला नैनीताल)- यक तकम द्वी परख्यात पैक छिप. एक पूरब का कुनम्,
दूसेरो पछिम का कुनम् रन छिया. यक को नौ सुनी दुसरो जलपा की रंछियो. यक का घर
ह्वै दूसरो को कुड़ो बार वर्ष को बाटो छियो.
इन उदाहरणों से यह स्पष्ट है कि कुमाऊँ के विभिन्न भागों में, कुमाऊँनी के अनेक
रूप हो गए हैं और इससे लोकगीतों में, अनेक बिम्बों ती सृष्टि संभव हुई है.
कुमाऊँ का इतिहास अपनी कुछ विशेषताएं रखता है, जिनका प्रत्यक्ष और अप्रत्यक्ष
प्रभाव उनके लोक साहित्य में पड़ा है. राजनैतिक दृष्टि से इस प्रदेश का गोरखों
के आने के पूर्व स्वतंत्र अस्तित्व बना रहा. इस्लाम के भारत में प्रवेश करने से
जो सांस्कृतिक उथल-पुथल और प्रति~क्रियायें अन्य प्रान्तों में हुई, उनसे कुमाऊँ
अछूता ही रहा. यद्यपि मुगलकाल में चन्द राजाओं का सम्बन्ध दिल्ली से था और वे
दिल्ली की सार्वभौमिक सत्ता को मानते थे, पर कुमाऊँ का जन साधारण इस्लाम के
सास्कृतिक प्रभाव से मुक्त रहा. रोहिलों ने भी कुमाऊँ में अट्ठारहवीं सदी के
मध्य में आक्रमण किये, पर उनकी भी सत्ता वहां कायन नही रह पाई. यही कारण है कि
अल्मोड़ा जिले में तथा नैनिताल ज़िले के पहाड़ी भागों में इस्लाम के अनुयाइयों
की संख्या नगण्य सी है. कोई ऐसे गांव नहीं हैं, जहां केवल वे ही रहते हों.
इस्लाम के प्रभाव से जो नई सांस्कृतिक धारायों देश के मैदानी भागों में बहने
लगी, उनका कुमाऊँ में कहीं प्रभाव देखने को नही मिलता. सूफी सन्तों का प्रभाव,
जिसे मैदानी भागों के लोक साहित्य नें देखा जा सकता है कुमाऊँ के लोक साहित्य
में कहीं भी दृष्टिगोचर नहीं होता, यहां तक कि कबीर, मीरा सूर और तुलसी जैसे
संतों को ग्रामवासी नाम से भी नही जानते (दूरदर्शन अब इन्हें वहां तक पहुंचा रहा
है). अपनी भावनाओं की अभिव्यक्ति के लिए, या भावनात्मक पहिचान के लिए वहां का
लोक जीवन, शक्ति, शिव, राम और कृष्ण, रामायण, महाभारत, या फिर लोक देवताओं का ही
सहारा लेता है. इनमें शक्ति और शिव अधिक पूजे जाते हैं, उनकी मान्यता सर्वाधिक
है. अल्मोड़ा शहर को ही ले लें. चारों और की पर्वत श्रृंखलाओं में किसी-न-किसी
देवी का निवास है, स्याही देवी, बानड़ी देवी, कासार देवी. और नगर में अधिक मंदिर
भी शक्ति के हैं या शिव के- त्रिपुरा सुन्दरी, नन्दा देवी, बद्रीश्वर, भैरव जाखन
देवी. भैरव के कई मंदिर हैं. जहां भी दृष्टि दौड़ायें- आराध्य देव खिव होंगे या
पार्वती या शक्ति और कोई रुप-सोमेश्वर , जागेश्वर,बागेश्वर, या फिर बागनाथ,
जागनाथ, त्रिजुगीनाथ, कालभैरव, पाताल भुवनेश्वर, इसी तरह के मन्दिरों के सारा
अंचल आच्छादित है. कटारमल में, जो अल्मोड़ा से नौ मील की दूरी पर स्थित है, एक
भव्य सूर्य मन्दिर है और अल्मोड़ा में भी राम का एक ही मन्दिर है. महाभारत और
रामायण और पुराणों के प्रभाव को कुमाऊँ के प्रसिद्ध लोक गायन शौली 'बैर'
'भगनौलों' में स्पष्ट देखा जा सकता है. 'बैर' मेलों नें प्रश्न-उत्तर के रुप में
गाये जाते हैं. गाने वाले को बैरिया कहते हैं या 'भगनौलिया'. दो या तीन, कभी-कभी
चार बैरियो भी तीन गायकों का एक दल बनाकर मेलों में सवाल-जबाब प्रारम्भ कर देते
हैं. प्रमुख गायक एक होता है, और दो, आवाज से उसे सहारा देते जाते हैं. किसी
वाय का प्रयोग नहीं होता. बैरियो अपनी बात की पुष्टि, रामायण या महाभारत या
किसी पौराणिक आख्यान से अधिकतर करता है. चर्चा हरेक विषय पर हो जाती है. किसी
प्रकार की रोक-टोक नहीं होती . मैंने देखा है, पौराणिक आख्यान और
महाभारत, इन बैरियों को अधिक आकर्षित करते हैं. ये
छन्दात्मक वार्ताएं या द्वन्द्व, कभी-कभी सारी रात भी चल जाते हैं.
गोरख शासन के समय से कुमाऊँ की अपनी स्वतन्त्र राजनैतिक सत्ता समाप्त हो गई और
१८१६ ई. में सिगौली संधि के बाद वहाँ ब्रिटिश शासन क़ायम हो गया. जैसा पहिले कहा
गया है, कुमाऊँ का प्राचीन इतिहास नैपाल और तिब्बत से अधिक जुड़ा रहा. नैपाल ने
कुमाऊँ को 'हिलजात्रा' दी जो प्रतिवर्ष पिथौरागढ़ में एक लोक अनुष्ठान के रुप
में अभी भी मनाई जाती है. यही एक ऐसा लोक अनुष्ठान है जिसमें खेती से जुड़े कई
पात्र मुखौटे लगाकर प्रगट होते हैं और अन्त में लखिया भूत आता है जिसकी पूजा की
जाती है. इसे वहाँ के निवासी शिव के प्रमुख गुण बीरभद्र का अवतार मानते हैं.
हिलजात्रा हिलजात्रा बरसात बीतने पर मनाई जाती है. लोकगीतों और पवाड़ों में
तिब्बत को हुणदेश कहा गया है, और वहाँ के निवासियों को हुणिया. जन साधारण अभी भी
तिब्बत को हुणदेश कहता है. वहाँ के निवासियों की मगोंल आकृति उन्हें हूणों से
जोड़ती है, इसीलिए कालान्तर में हूण के स्थान पर हुणिया शब्द उनके लिए प्रयोग
में आया जाने लगा होगा. हिमालय के उस पार स्थित होने से, जहां आसानी से नहीं
पहुंचा जा सकता था. तिब्बत के बारे में विचित्र धारणायें, अनोखी कल्पनाएं बनी
रहीं. वहाँ की परियां, वहां का जादू बहुत चर्चित रहा है, कुमाऊँ के लोक साहित्य
में, लोक कल्पनाओं में 'रमौल' और 'मालूशाही' जैसी लोक गाथाओं में वर्णित घटनाओं
और आख्यानों से ऐसा प्रतीत होता है कि तिब्बत के राजाओं से कुमाऊँ के सम्बन्ध
अच्छे नहीं थे. कुमाऊँ के लोक-गायक उनका जो चित्रण करते हैं, उससे लगता है कि
वहां के शासक क्रूर थे, और हुणिये न केवल क्रूर थे, वे कुरुप भी थे, अमानवीय थे.
उनकी बोली, उनकी बनावट डरावनी थी. 'रमौल' में एक स्थान पर उनका वर्णन इस प्रकार
है-
 लमझम्बा हुणियां
 फाड़ि गाड़नो माशू
 खिमुंली हुणियाणी
 ल्वाता गाड़ी दींछ
(लम्बे-लन्बे लबादे पहिने हुए हुणिये मनुष्य का मांस फाड़ देते हैं. उनकी
स्त्रियां उस मांस के रेशे निकालती हैं.)
'मालूशाही' लोक गाथा में, जब मालूशाही को मालूम हो जाता है कि राजुला का विवाह,
उसका पिता शुनपति शौक, तिब्बत के राजा के साथ करना चाहता है, तो वह उसको सन्बोधित
कर कहता है-
 'ये हुणियों, का देशा मांजा
 राजुला मैं खाली
 ए राजुली तू कसिकै रौली ?'
(ओ प्यारी राजुला, उन हुणियों के देश में कू कैसे रह पायेगी ?)
कुमाऊँ के लोक साहित्य में अनेकों 'भड़ौं'(वीरगाथाओं) गीतों का होना भी उसकी
ऐति~हासिक विशेषता का ही परिणाम है. चन्द राजाओं के राज्यकाल में भी यद्यपि
कुमाऊँ एक राज-~सत्ता के अधीन हो गया था, सामन्तों की शक्ति का पूर्ण ह्रास कभी
नहीं हुआ था. ये सामन्त अपने-अपने 'कोटों' (किलों) में रहते थे. इनकी अपनी सेना
होती थी और आपस नें भिड़ते रहते थे. राजा को कई बार इनके शौर्य और पराक्रम पर
आश्रित रहना पड़ता था. यही कारण है कि कुमाऊँनी ने इन सामन्तों (वीरों) से
सम्बन्धित कई लोक गाथायें (पवाड़े) लोक साहित्य में विद्यमान है. पुराण, महाभारत
और रामायण ने कुमाऊँ निवासियों की चेतना को यहां तक प्रभावित किया है कि कतिपय
विद्वानों ने सारे उत्तराखण्ड-कुमाऊँ और गढ़वाल-के विभिन्न स्थानो को, शिवालयों
को, शिखरों को, पुराणों और इन दो महाकाव्यों के सन्दर्भ में देखने-परखने की
चेष्टा की है. ऐसा प्रयत्न शायद भारत का प्रत्येक अंचल करता है. इससे हमारे
आदिवासी भी अछूते नहीं रह पाये हैं. नैनीताल से निकलने वाले 'पहाड़', अंक दो मे
छपे हुए एक लेख में इसे सिद्ध करने का पूरा प्रयास है-
" भागवत का त्रिश्रृंग वर्तमान त्रिशूल शिखर, करवीरगिरी कत्यूर शासकों की राजधानी
कार्तिकेयपुर और सुमेरु के मध्य की ब्रह्मपुरी कत्यूरों के ब्रह्मपुर में
परिवर्तित हो गई. भक्तराज हनुमान ने संजीवनी बूटी जिस पर्वत से प्राप्त की थी वह
द्रोणागिरी अब दूनागिरी कहा जाता है. पाण्डवों के राजसूय यज्ञ हेतु स्वर्ण
प्रदान करने वाला गंधमादन पर्वत भी यहीं है. कपिल, गर्ग, द्रोण, नारद, काण्व,
वसिष्ठ, व्यास और मार्कण्डेय ऋषि की तपोभूमि तथा पशुपत अस्त्र~काशी अर्जुन की
तपस्यास्थली भी यही भूमि रही है. अलकापुरी और कुबेर की कांचन नगरी कैलाश के समीप
यहीं है. कुमाऊँ और गढ़वाल के कई सारे स्थान शिव-पार्वती, श्रीराम, श्रीकृष्ण और
पाण्डवों की गाथा से सम्बन्धित हैं. सूत जी के पूछने पर भगवान् दत्तात्रेय ने
जो रास्ता मान-~सरोवर का बतलाया था उस मार्ग के सभी मुकाम आज के कुमाऊँ के
पूर्वोत्तर भाग में तद्भव संज्ञाओं में उपलब्ध हैं. रामगंगा (अमरकोष की सुषमा),
गगास (पुराणों की गार्गी) और कोशी (कौशितकी) नदियाँ, कलमटिया (काषाय पर्वत),
गागर (जगाचल पर्वत) और हिडिम्ब पर्वत तथा नैनीताल (ऋषि सरोवर), भीमताल (भीम
सरोवर) नवकुचियाताल (नवकोणसर), नल~दमयन्ती ताल, राम सरोवर तथा सीताहद सभी तो
वर्तमान कुमाऊँ में है. कलमटिया के पूर्व में शिमतौला (स्वयंभू) पर्वत है, आगे
दारूकवन जागेश्वर (यागीश्वर) है, जिसके दक्षिण में सालम पट्टी (शालमली) है. जिस
स्थान पर भूतनाथ ने तपस्या की थी वह बागीश्वर भूमि अब बागे~श्वर कहलाती है.
सूर्यवंशी राजा ऋतुपर्ण सूअर का शिकार करते हुए जिस पाताल में पहुँचा, वह
वर्तमान पाताल भुवनेश्वर ही है क्योंकि वापसी में राजा दारूकवन होते सरयू तट पर
आया था. रामायण-काल में उत्तराखण्ड उत्तर कौशल के अन्तर्गत था. कनिंघम और रैप्सन
के अनुसार महाभारत कालिन उत्तराखण्ड उत्तर कुरू की सीमा में था. कौशल के
सूर्यवंशी क्षत्रिय, जो बाद में कत्यूर कहलाये, कई सौ वर्ष ईसा पूर्व उत्तराखण्ड
में आए जिन्होनें ७०० ईसवी तक राज्य किया इनकी प्रथम राजधानी ज्योतिर्मठ
(वर्तमान जोशी मठ) थी. बुद्ध काल में कत्यूर राजा बौद्ध हो गए थे. ह्वेनसांग के
अनुसार , जो स्वयं काशीपुर (प्राचिन गोविषाण) आया था, महात्मा बुद्ध
का गोविषाण में प्रवचन ही नहीं हुआ था बल्कि उनके नख और बालों पर वहाँ स्तूप भी
बनाए गए थे. यह काशीपुर नैनीताल जनपद में है. ईओ सन् ७०० के आसपास झूसी (प्रयाग)
से चन्दवंशी राजा कुमाऊँ में आए बताए जाते हैं जिन्होनें लगभग १००० वर्ष तक शासन
किया. चन्द राजाओं के बाद २५ वर्षों तक गोरखों का शासन, जिसको उत्तराखण्ड वाले
अभी भी गोरख्याली या गोर्खी राज के नाम से भूले नहीं हैं, कुमाऊँ पर रहा ; और
१८१५-१६ में अंग्रेजों का आगमन हुआ. सन् १७४३-४४ में रूहेलखण्ड के शासक अली
मुहम्मद खाँ ने तीन सरदारों को दस हजार की सेना के साथ कमाऊँ पर आक्रमण के लिए
भेजा. इन आक्रामकों ने लखनपुर, द्वारा, भीमताल, कटारमल और अल्मोड़े की सारी
मन्दिर सम्पत्ति को लूटा और मूर्तियों को तोड़ डाला. बद्रीदत्त पाण्डे के
अनुसार, "ये रुहेले सात महीने तक कुमाऊँ में रहे और वहाँ ठंड को न सहन कर भारी
मात्रा में काल कलवित हुए. कुमाऊँ में यत्र-तत्र कब्रें उन्हीं रुहेलों की हैं."
रामायण और महाभारत के पात्र कुमाऊँ में आए या नहीं, ऋषि-मुनियों ने यहाँ तपस्या
की थी या नहीं, इस बात पर कई मत हो सकते हैं. ऐसा ही स्थानो के बारे में भी कहा
जा सकता है. पर एक बात स्पष्ट है, और वह यह कि मध्य हिमालय का यह अंचल हमारी
राष्ट्रीय संस्कृति की प्रमुख धारा से शताब्दियों पूर्व जुड़ गया था और आज भी
उसी रूप में जुड़ा हुआ है. यहाँ का लोक जीवन और लोक साहित्य इसके जीवित प्रमाण
हैं.
सामाजिक पक्ष
कुमाऊँ के सामाजिक जीवन में मानव समाज की विकास-यात्रा के सभी पड़ाव अभी भी
देखने को मिल जाते हैं. विकास के सभी युगों के सम्बन्दों का तानावाना किसी न
किसी रूप में आज भी विद्यमान है. एक और जोहार और दारमा और व्याँस और चौदाँस के
सीमान्तक भोटिया हैं, जिनकी मुख्य सम्पत्ति अभी भी भेड़-बकरियाँ हैं,जो
बुग्यालों (हरी घास वाले मैदान जो बहुत ऊँचाई पर मिलते हैं) की हरीतिमा से हर
माने में जुड़े हुए हैं, दूसरी और है कत्यूर की घाटी जहाँ सामन्ती अर्थ-व्यस्था
विद्यमान है. जहाँ धान के खेत लहलहाते हैं और अनाज के प्रचुर भंडारों से घर भरे
रहते हैं. एक और दानपुर पट्टी का समाज है, जहाँ नारी पुरुष पर उतनी निर्भर नहीं,
जितनी कि अन्य भागों में, जहाँ उसकी उन्मुक्ति की सीमाएँ अधिक विस्तृत हैं, और
दूसरी और अल्मोड़ा शहर और आस-पास के अनेकों ग्राम हैं, जहाँ नारी अनेक सामाजिक
बन्धनों में जकड़ी हुई है. कुमाऊँनी लोकगीतों में, इस सामाजिक तथ्य ने जो
विशेषता प्रदान की है, वह उसकी विविधता है. जिस 'शकूना दे शकूना दे' मंगल गीत को
अन्य सभी स्थानों में केवल ब्राह्मण परिवारों की महिलाएँ ही गाती हैं, उसी को
भोटिया समाज में पुरुष गाते हैं. मेलों के प्राय: सभी गीत ऐसे हैं जिन्हें पुरुष
और महिला मिलकर गाते हैं. इसीलिए छपेली, झोड़ा और चाँचरी गीतों का रूप और
विषय-वस्तु ऐसी होती है, जिसे सभी सम्मिलित होकर गा सकें.
सामाजिक उत्पीड़न कुमाऊँ के लोकगीतों में अनेक प्रकार से उभरा है. इन गीतों का
कोई अंग यदि इस उत्पीड़न को सम्पूर्णता में व्यक्त करता है तो वह है कुमाऊँ के
'जागर गीत'. आंचलिक देवी-देवताओं से सम्बन्धित इन गाथाओं और गीतों का एटकिन्सन
आदि अंग्रेज विद्वानों ने और कई भारतीय पंडितों और वैज्ञानिकों ने एकांगी
विश्लेषण किया है. उन्होनें इन्हें कुमाऊँ के लोगों के अंधविश्वासी होने का एक
सुबूत बताया है. इसका कारण यह है कि गांव में जब भी कोई आफत आती है तो लोग यह
स्वीकार कर लेते हैं कि यह कोई देवी प्रकोप है, और यह प्रकोप किसी भूत, प्रेत,
पिचाच या चुड़ैल को माध्यम बनाकर उन पर आरोपित किया जा रहा है. जानकार को
बुलाकर, जिसे 'गुणतुवा' कहते हैं, सही भूत, प्रेत या चुड़ैल का पता लगा लिया
जाता है और फिर दिन निश्चित कर उसे नचाया जाता है. उसका 'जागर' लगाया जाता है.
जागर लगाते समय उस देवता, भूत, प्रेत, चुड़ैल के विषय में जगरिया गाता है और
डंगरिया (नृत्या करने वाला) नृत्य करता है. विधि-विधान के अनुसार पूजा होती है.
जागर की समाप्ति पर अक्सर देखा गया है कि बीमार ठीक होने लग गया है और प्रकोप
घटने लगा है. यह तो निर्विवाद है कि यह सब अंधविश्वास है. पर कुछ 'विश्वास' तो
है. और विश्वास के पीछे जो कहानी छिपी हुई है, वह कारुणिक है. आखिर इसकी
उत्पत्ति क्यों हुई ? इस प्रश्न का सही उत्तर 'जागरों' के असली रूप को स्पष्ट कर
देता है. ये जागर गीत वास्तव में सामाजिक उत्पीड़न के विरुद्ध उत्पन्न हुई
जन-साधारण की सामूहिक प्रतिक्रिया की कलात्मक अभिव्यक्ति हैं, उनका रूप भले ही
अन्धविश्वासी क्यों न हो ! जिस उत्पीड़न का तत्काल विरोध नहीं किया जा सका, जिसे
रोका नहीं जा सका, उसका विरोध इन गीतों के सृजन द्वारा किया गया. कुमाऊँ के जागर
गीत (जिन्हें कई लोग केवल अंधविश्वास के प्रतीक मानते हैं)मैक्सिम गोर्की के इस
कथन की पुष्टि करते हैं- "ठ्हे रेलिगिओउस् ट्होउग्ह्ट् ओङ् ट्हे टोइलिन्ग् मस्सेस् स्होउल्ड्
बे प्लचेड् इन् र्‍उओटटिओन् मर्क्स् सिन्चे इट् रेप्रेसेन्टेड् अ पुरेल्य् अर्टिस्टिच्
च्रेअटिवेनेस्स्."
