<ळिटेरटुरे><णोवेल्><शदेन घिरिज><ठिस्ह्यरक्स्हिट><१९८१><आट्मरम् ' शोन्स्><ढेल्हि><३४-४३><२४२०><शदेन घ्,टिस्ह्यरक्स्हिट,नो>

+ कुमार कुणाल जैसे ही पिता के चरणों पर झुके सम्राट् ने उन्हें उठा कर हृदय से
लगा लिया फिर तृषित नेत्रों से उन्हें देखते हुए पूछा,"वत्स, हम कितने समय से
तुम्हारी प्रतीक्षा कर रहे थे."
युवराज ने अपने पिता की ओर ध्यान से देखते हुए पूछा,"कुछ विशेष बात है तात ?जान
पड़ता है,आप रात्रि में जागते ही रहे हैं."
सम्राठ ने दीर्घ उच्छ्वास लेकर कहा, तुम्हारा अनुमान ठीक है पुत्र !रात्रि
आँखो ही में कट गयी. एक झपकी भी न लगी."
युवराज चिन्तित हो गये.
"ऐसा क्यों तात ? जान पड़ता है कोई विशेष व्याधि आपको कष्ट पहुंचा रही है. हम
इसी समय राजवैध से कहते हैं,वे आपके कष्ट के सम्बध में अन्य विशिष्ट
वैद्यों से सम्पर्क स्थापित कर आपके लिये उचित औषधि का निदान करें."
"नहीं, नहीं वत्स, हमें ऐसी कोई व्याधि नहीं है. हमारी मानसिक अशांति ही
हमारी निद्रा हर लेती है."
"तात,चिन्ता महान् व्याधि है. आप अपनी चिन्ता का कारण बताने की
कृपा करें. सम्भव है आपका यह पुत्र आपकी चिन्ता दूर करने में समर्थ हो सके."
सम्राठ कुछ पल मौन रहे फिर दीर्घ उच्छ्वास ली.
"प्रिय पुत्र कुणाल,तुम्हें ज्ञात ही है अपने जीवन के बसंत में जीवन के
बसंत में हमने कलिंग को बड़ी निर्ममता से पद- दलित किया था. रक्त की नदियां
बह गयी थीं वहां. पुत्र, तुम्हारे पिता के ये चरण जिन्हें तुम श्रृद्धा
से नित्य पूजते हो, कलिंग की निरपराध स्त्रियों के रक्त की कीच में डूब गये थे.
वत्स कभी- कभी रात्रि की निस्तब्धता में हमें ऐसा आभास होता है. जैसे हमारे
पाँव आज भी उन निर्दोष ललनाओं के सक्त से सने हैं. तब हमें पल भर को शांति
नहीं मिलती. कलिंग देश के वासियों के हृदय में स्वा-~धीनता की ज्योति
जलती थी. अत: उन्हें पराधीनता की श्रृंखला में बांधना सहज
नहीं था. महत्वाकांक्षा से ग्रसित हमने वीरों की उस भूमि पर रणचंण्डी का जो
भयानक नृत्य कराया था उसके स्मरण मात्र से भी हमारी आत्मा आज भी कांप
जाती है. वह युद्ध हमारी कीर्ति पर कलंक का कभी न मिटने वाला धब्बा है. आने
वाली पीढियां हमारी कटु आलोचना करेंगी. पुत्र, तुम्हीं कहो फिर हमें शांन्ति
कैसे मिले ? उसी युद्ध की विभीषिका ने हमें बौद्ध धर्म के प्रति आस्थावान् बना
दिया. आज हमारे शासन की धुरी अहिंसा पर ही आधारित है. कलिंग को उन्नति के
उसी सौपान पर पहुंचाने का हमने कितना प्रयास किया. किन्तु जो भी विश्स्त
व्यक्ति हमने वहां शासन बनाकर भेजे वे अयोग्य सिद्ध हुए. राज्य की विशालता
और बृद्धावस्था के कारण दूरस्थ प्रदेश हमारी पहुंच के परे हो गये हैं. नि:स्वार्थ सेवा
ही कलिंग के रिसते घाव भर सकती है. हमारे द्वारा किये अन्याय उन
निर्दोष हृदयों को सालते रहे यह हमें सहन नहीं होता, प्रिय वत्स,हमारी
इच्छा है तुम कुछ काल तक कलिंग में हर कर, अपनी निस्वार्थ सेवा और
स्नेहपूर्ण व्यवहार से कलिंग-~वासियों के हृदय पर विजय प्राप्त करो. तुम्हारे
प्रयत्न से वहां की प्रजा पिछला वैमनस्य भूलकर तुम्हारी अनुगत हो जायेगी."
युवराज कुणाल ने प्रसन्नता से छलकते स्वर में कहा,"तात, अपने प्रति आपका
ऐसा विश्वास देख हम कृतकृत्य हो गये. तात, हम आपके जन्म दिवस के दूसरे दिन
ही कलिंग के लिये प्रस्थान करेंगे. हमें विश्वास है, आपके आशीर्वाद से हम कलिंग
के साथ मधुर सम्बन्ध स्थापित करने में सफल होगें."
"वत्स कुणाल, तुम्हारा उत्साह और तत्परता देख हम,आश्वस्त हुए. वत्स,हमें तुमसे
यही आशा थी. किन्तु शुभकार्य में विलम्ब उचित नहीं. जन्म- दिवस के लिए अभी समय
है फिर तुम्हारी माता के निधन के पश्चात हमें अपने जीवन के प्रति मोह नहीं रहा.
क्षुद्र जीवन के प्रति कैसा उत्साह."
युवराज व्यथित हो गये.
"तात ऐसा न कहें. इस महान् साम्राज्य को आपकी छत्र-~छाया चाहिए. आप ही
उसकी व्यवस्था कर सकते हैं. आपके जन्म- दिवस की आतुरता के प्रतीक्षा करती
प्रजा, इस परिपाटी में व्याघात पड़ने से दु:खी हो जायगी."
"वत्स,तुम ठीक कहते हो. इच्छा न होने पर भी चली आयी परिपाटी का ध्यान रखना
ही होगा,वही शोभायात्रा निकलेगी, देश-विदेश से आये सामन्त और प्रतिनिधि
हमारे प्रति सम्मान प्रदर्शित करेंगे. प्रजा की प्रसन्नता के लिए ही हमारा जीवन
है. किन्तु हम चाहते हैं तुम इस झमेले में न पड़ शीघ्र ही प्रस्थान करने की
चेष्टा करो."
"तात,आपकी आज्ञा शिरोधार्य है. किन्तु हमारी एक प्रार्थना है."
"वह क्या पुत्र?"
"हमारी यात्रा की मार्गे में पड़ने वाले स्थानों के अधिकारियों को न दी जाय
और हमारे साथ जो अमात्य तात सैनिक हों वे सभी नागरिकों के वेश में हों.
राजसी वैभव देख साधारण जन आतंकित हो जाते हैं.सुरक्षा के लिए वे अस्त्र
निश्चय ही धारण करें."
सम्राट ने स्नेह से कहा,"वत्स निश्चिन्त रहो. व्यवस्था तुम्हारी इच्छा के अनुकूल
ही होगी. पुत्र हमें विश्वास है तुम्हारा सरल व्यवहार कलिंगवासियों को तुम्हारा
अनुगत बना देगा. युवराज के जाने के पश्चात सम्राठ बहुत देर तक चिन्तामग्न बैठे
रहे फिर उन्होंने महामंत्री को बुला भेजा. कुछ समय तक शासन-व्यवस्था की बातें
करने के पश्चात् सम्राट ने कहा, "राधागुप्त,तुम चाहते हो युवराज कुणाल पर हम
शासन व्यवस्था का कुछ भार डालें. तुम्हें यह जानकर प्रसन्नता होगी,हमने युवराज
को कुछ काल के लिए कलिंग का शासक नियुक्त करने का निश्चय किया है. हमें विश्वास
है, वे वहां की व्यवस्था करने में सफल होगें."
महामंत्री ने उत्साह से कहा, "सम्राट ने बड़ा ही सुन्दर निर्णय किया है. हमारे
युवराज मे कुशल शासक के सभी गुण विद्यमान हैं. सम्राट निइचन्त रहें. युवराज
कलिंग की स्थिति सुधारने में अवश्य सफल होंगे. समय के साथ हमारे युवराज के
विचारों में भी परिवर्तन निश्चय ही हो जायगा."
युवराज की यात्रा का प्रबन्ध सम्राट ने वैसा ही कर दिया जैसा वे चाहते थे किन्तु
उनके प्रस्थान करने से पहले ही सम्राट् ने एक सहस्र चुने वीर,सेनापति दृढधर्मा
के सेनापतित्व में कलिंग भेज दिये. अपने प्रिय पुत्र को वे पहली ही बार शासक
नियुक्त कर ऐसे प्रदेश में भेज रहे थे. वहां के निवासियों के प्रति उनके हृदय
में सन्देह था. सेनापति दृढ़धर्मा को एकान्त में बुला सम्राट युवराज की सुरक्षा
के प्रति सतर्क रहने का कठोर आदेश उन्हें देकर कुछ निश्चिन्त हुए.
युवराज की यात्रा के लिए निश्चित शुभ तिथि शीघ्र ही आ गयी. सम्राट् ने युवराज
को कलिंग निवासियों के सम्बन्ध में अनेक बातें बताकर युवराज को उनके कर्तब्यों
के प्रति फिर सचेत किया. पिता से आशीष लेकर युवराज कुणाल जब अपने चपल अश्व पर
आसीन होकर चले. सम्राट् की आँखें भर आयीं, साथ ही मुख पर अपार संतोष का भाव
झलक उठा. युवराज का अश्व जैसे ही आगे बढ़ा सम्राट् अशोक के हृदय में एक मधुर
कल्पना उठी. वे महामंत्री की ओर घूमकर बोले,"राधागुप्त, हमें ऐसी अनुभूति हो
रही है जैसे अश्व पर आसीन होकर हम ही कलिंग के रिसते घावों पर शीतल अनुलेप
करने के लिए प्रस्थान कर रहे हों. यही कारण है जो पुत्र को आत्मज कहा गया है."
महामंत्री ने उपस्थित मंत्रियों की ओर प्रशंसा भरी दृष्टि से देखते हुए
कहा,"हमारे सम्राट् धन्य हैं. पुत्र को आत्मज सभी कहते हैं. किन्तु कार्य विशेष
के लिए विदा होते पुत्र को देख किसी शक्ति सम्पन्न व्यक्ति के हृदय में ऐसे सात्विक
भावों का उदय होना क्या संभव है?"
नगर के प्रमुख द्वार की ओर जाते युवराज के पीछे अपार जन समूह चल रहा था.
अट्टालिकाओं से युवतियां युवराज की मंगलकामना करती उनके ऊपर लावा की वर्षा कर
रही थीं. पिता के द्वारा किसी योग्य समझे जाने से उत्साहित कुमार बासंती वायु
की गति के साथ कलिंग पहुँचने को अधीर हो रहे थे.
युवराज के साथ केवल पचास व्यक्ति थे. सम्राट् का आदेश था पहली पंक्ति में सोलह
अश्वारूढ़ सैनिक हों फिर मध्य में अपने मित्र माधवगुप्त तथा महात्यगणों के बीच
युवराज कुणाल रहें. तीसरी पंक्ति सेवकों की हो और अन्त में पदाति सैनिक रहें.
यात्रा की प्रगति और मनोनुकूल व्यवस्था से युवराज संतुष्ट थे. संध्या होने से
पहले किसी ग्राम के निकट सेवक शिविर स्थापित कर युवराज तथा अमात्यगणों के
विश्राम की व्यवस्था करते और कुशल पाचक भोजन के प्रबन्ध में लग जाते.
कुछ दिन बीतने पर धर्मात्य बुद्धगुप्त ने कहा,"युवराज अब हम कलिंग देश की सीमा
के समीप पहुँच रहे हैं. संभव है आज रात्रि में आप पाटलग्राम में विश्राम करें.
तभी युवराज के समवयस्क मित्र माधवगुप्त ने चंचल हो कहा, "आपके आगमन की सूचना
ग्रामपति को भेज दें तो कैसा रहे? आपके स्वागत के आयोजन में हमें भी कुछ महत्व
प्राप्त हो जाएगा. जबसे पाटलिपुत्र से चले हैं जीवन एकरस हो रहा है. नवीनता ही
जीवन का आनन्द है."
युवराज मुस्करा बोले,"माधवगुप्त,तुम कवि हो और कवि जीवन में एकरसता का बोध कभी
नहीं करता. आश्चर्य,मार्ग के सुन्दर दृश्य,बसंत का निखरता रुप और झरनों की मधुर
ध्वनि से तुम्हारा कल्पनाशील कवि हृदय अछूता ही रह जाता है."
मधवगुप्त ने मुह बनाकर निवेदन किया,"युवराज सत्य कहते हैं. किन्तु पूरे समय
अश्व की रास थाम कर आपकी सुरक्षा का यत्न करते कवि माधवगुप्त की कल्पना शक्ति
पंगु हो जाती है."
"ठीक है, तब कलिंग पहुंच कर ही तुम अपनी पंगु कल्पना को गति देना. हमारी
पूर्व-निश्चित योजना में परिवर्तन संभव नहीं."
संध्या होने में अभी समय था. सूर्य प्रचण्ड ताप खोकर, अस्त होने से पहले
महानदी के शान्त तल में अपना सौम्य रूप उझुककर देख रहा था. उसका यही उत्साह
पश्चिम के आकाश पर मोहक रंगों में छिटक रहा था. अपने झीने आंचल से विविध पुष्पों
की सुगन्धि दिशाओं में बिखेरती समीरण, सहमते-ठिठकते हिरनों के झुण्ड और नीड़ों
की ओर जाते पक्षियों का मधुर कल-~रव प्रकृति द्वारा संध्या के आगमन पर महोत्सव
मानने का आभास दे रहा था.
अपने अनुयायियों सहित जाते कुमार मुग्धभाव से यह दृश्य देख रहे थे. उनके दाहिनी
ओर चलते धर्मात्य ने चारों ओर ध्यान से देखते हुए कहा,'युवराज, अब हम पाटलग्राम
की सीमा में प्रवेश कर रहे हैं. इस प्रदेश में हिस्र पशु अधिक हैं. अत: ग्राम
के बाहरी भाग में जो खुला स्थान है वहीं शिविर स्थापित कराना उचित होगा."
युवराज ने अश्व की गति बढ़ाते हुए कहा,"धर्मामात्य,आप ठीक कहते हैं. अंधकार
होने से पूर्व ही हमें उक्त स्थान पर पहुंच जाना चाहिए."
कुछ ही समय में वे ग्राम के बाहरी मार्ग पर पहुंच गये. अचानक आगे चलते अश्व
रुक गये. कारण जानने को युवराज ने धर्मामात्य से से पूछा,"हमारे अश्वों की गति
क्यों रुक गयी ? हम स्वयं ही चल कर देखते हैं."
तभी एक सैनिक ने आकर उत्तेजित स्वर में निवेदन किया,"स्वामी,एक सुंदरी ने हमारी
अग्रपंक्ति के अश्व की रास पकड़ कर रोक रखा है. वह हमें आगे बढ़ने की अनुमति
नहीं दे रही है."
चकित युवराज अश्व से उतर कर शीघ्रता से आगे बढ़ गये और वहां का दृश्य मुग्ध
होकर देखते ही रह गये.
जैसे कोई देवकन्या ही अश्व की रास दाहिने हाथ में थामें खड़ी थी. कुसुंभी रंग
के उतरीय से उसके शरीर की कांति झलक-झलक उठती थी. कटि प्रदेश तक उसका
श्रृंगार पुष्पों ही से किया गया था. और सघन केशभार पीठ पर फैल रहा था. आवेश
के कारण उसका सुन्दर मुख रक्ताभ हो गया था और पतली नासिका फड़क
रही थी,"अश्वारोही, क्या तुम्हें ज्ञात नहीं कि यह ग्रामपथ है. हम ग्रामीणजन
इस पर निश्चिन्त मन से चलने के अभ्यासी हैं ? किसने दिया है यहां तुम्हें
उपद्रव मचाने का अधिकार ?"
देवि, मैं सम्हाल कर ही चल रहा था अपना अश्व ! पशु ही तो है. बिदक गया. इसमें
मेरा क्या अपराध है?"
युवती रोष के साथ बोली,"अश्वारोही,तुम उद्धत भी हो. अपराध की क्षमा मांगने में
तुम्हें लाज आती है?"
तभी युवराज ने समीप जाकर शिष्टता से प्रश्न किया,"देवि क्या अपराध हुआ है इस
क्षुद्र सेवक से?"
युवती ने युवराज को बंकिम दृष्टि से देखते व्यंग किया,"आहा!तब इस नागरिक सेना
के महासेनापति आप ही हैं. यदि हम इसके बिदके अश्व की राशि न थाम लेते तब
हमारी सखी इसकी टापों के नीचे आ गयी होती. हम भगवान आशुतोष का पूजन करके
आ रहे थे. वह देखिए देवता का प्रसाद और निर्माल्य बिखरा पड़ा है."
उस दिशा में देखते युवती के नेत्र सजल हो आये. उसने पास खड़ी सखी से कहा,
"देख चारू,वह माला भी अश्व की टापों के नीचे धूल-धूसरित हो गयी.अब हम श्वेतांग
को क्या पहिनायेंगे?" हाय !कैसा अमंगल है यह."
चारू ने आश्वासन दिया.
"चिन्ता न कर तिष्ये! घर पहुंचते ही हम दूसरी माला पल भर में गूंथ लेंगे.'
उनकी बातें सुनकर युवराज का हृदय क्षुब्ध हो गया.
"देवि देवता के प्रसाद की माला व्यक्ति विशेष तक पहुंचाने योग्य न रही,इसका
हमें दु:ख है. किन्तु इस साधारण दुर्घटना को अमंगल का रूप देकर आप दु:खी
न हों. भगवान आशुतोष तो परम कृपालु हैं."
"भद्र,अपराध तो आपके अनुचर ने किया है. वैसे आपका आना कहां से हो रहा है?"
"पाटिलीपुत्र से देवि."
"पाटलीपुत्र से !सुनते हैं वह बड़ा रम्य स्थान है."
"आपने ठीक ही सुना है देवि!"
तिष्या ने बिखरी समाग्री की ओर देखते हुए कहा," प्रिय-~दर्शि के राज्य में किसी
प्राणी को कष्ट पहुंचाना अपराध है. जान पड़ता है आपका अनुचर सम्राट् के आदेश से
अनजान है."
"देवि,सम्राट् अशोक द्वारा प्रचारित अहिंसा का घोष अन्तरिक्ष छा रहा है. यही
कारण है जो हम अपराध की गुरुता से चिन्तित हैं."
सहसा कुमार की दृष्टि तिष्या की लाल हुई हथेली पर जा पड़ी. वे विचलित कंठ से
बोले"देवि रास छोड़ दे. आपकी सुकुमार हथेली रक्ताभ हो रही है.."
तिष्या ने अभिमान से कहा ,"भद्र,यह कलिंग कन्या की हथेली है, किसी मगध सुकुमारी
की नहीं."
"कलिंग की अद्भुत शौर्य-गाथा हमने सुनी है.सौकुमार्य और साहस का ऐसा अलौकिक
समन्वय कलिंग की धरती की ही विशेषता जान पड़ती है. किन्तु देवि,वीर हृदय
क्षमाशील भी अधिक होते हैं. हम थके-हारे यात्री हैं. संध्या हो चुकी है. रात्रि
होने पर विश्राम की व्यवस्था कठिन हो जायेगी. हमारे अश्वारोही को क्षमा प्रदान
करें."
"अपनी सुविधा के लिये किसी प्रदेश में अराजकता को प्रश्रय देना क्या उचित है?"
"नहीं,नहीं देवी,हम ऐसा कदापि नहीं कर सकते."
"तब आपके अनुचर को अपनी धृष्टता के लिए ग्रामपति से क्षमा माँगकर भविष्य में
यहां उपद्रव न करने का बचन देना होगा."
"हम अपने अनुचर को ग्रामपति से क्षमा मागने का आदेश देते हैं. हमारे आगे बढ़ने
में आप आपत्ति ने करें."
"अब हमें आपत्ति नहीं. केवल अनुचर को भेज दें. हम तात से कह कर उसे तुरन्त ही
क्षमा करा देंगे."
युवराज मुग्ध भाव से तिष्या की ओर देख रहे थे!
"तब आप ही सेनापति भद्रवाहु की पुत्री हैं. आपके दर्शन कर हमारा जीवन सफल हो
गया."
तिष्या के मुख पर लाली दोड़ आयी. वह सकौतुक बोली,"भद्र, हमें प्रसन्नता है,
हमारे ग्राम में आकर आपका जीवन असफल होने से बच गया."
