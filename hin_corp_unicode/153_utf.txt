<ळिटेरटुरे><श्होर्ट् श्टोर्य्><शिन्ग्ह् ंअड्हुकर्><ढुस्ह्मन्><१९८४><छ्हिट्रलेक्ह फुब् (ःअरिजन् शेवक्)><आल्लहबड्><३६ - ४२><२०२०><शिन्ग्ह् ं., ढुस्ह्मन्, श्श्>

पुलिया पर जवानों के अलावे बूढ़े भी थे और सुअर के छौने जैसे दर्जनों
बच्चे. पूरा टोल उफना हुआ है. बाड़े के भीतर से सूअरों का रिरियाना
शोरगुल को अन्दर-अन्दर चीरता हुआ आकाश में ऊपर निकल जाता है. खुशी के
मारे औरतें बीता-भर जमीन के भीतर खुरपी धँसाकर हाँफती हैं और भूख को पेट
के भीतर दबाये जा रही हैं. भीखम ने लड़को को डपटकर कहा, `जा, भाग जा यहाँ
से. जगेसर मोटर में आयेगा. कुचलकर साले चींटी की तरह मर जाओगे.'
लड़के तालियाँ पीटकर खूब हँसते हैं. मगर सबको भीखम की सुर्ख आँखों से
बड़ा डर लगता है. वे खुशियाँ कुचलते हुए पुलिया के नीचे उतर जाते हैं.
`अगवानी कौन करेगा?' कोई युवक पूछता है.
`मैं करूँगा, और कौन?'
भीखम ने मुस्कुराकर सुर्ख आँखें छिपा ली हैं. टोले के लोग भीखम को तब
समझेंगे जब देखेंगे कि वह भी जगेसर की मोटर में आ रहा है मगर माथा ठनका.
परसों-चौथे रोज बी. डी. ओ. ने पर्चे की बात चलायी थी और तकरीबन सबसे
दरखास्त माँग ले गया है. ठाकुर का साला कल रात कुछ लठैतों के साथ धमकी दे
गया, अगर बासगीत जमीन की फिर से बात चली तो खून की धारा चलेगी. किसने कहा
यह जमीन गैरजरूआ मालिक है, हमने सालों के पुरखों को बसाया था, जब चाहोगे
निकाल देंगे.
`क्या सचमुच ठाकुर का साला हमारी बहुओं की छाती काटेगा?" भीखम ने हवा में
सवाल को फेंक दिया है.
`संयोग समझो कि उसी जमीन पर जगेसर का भी नया मकान बन रहा है यही तो देखना
है कि जगसर अपने को अलग कैसे कर लेता है.'
`घटना टाली नहीं जा सकती न?'
`जगेसर साथ दे दे, हम लाठी-बर्छे के साथ तैयार हैं. फिर ताकत की बात रह
जायगी कि कौन किसकी छाती काट लेता है.'
भीखम का निश्चय पहले हवा में घुल रहा है. धूप फैलते जगेसर गाँव पहुँचेगा.
मगर धूप काफी ऊपर छलाँग मार चुकी है. जगेसर की गाड़ी का कहीं पता नहीं
है. मिनिस्टर होने की वजह से ही तो देर नहीं कर रहा है.
`जगेसर होगा, औरत होगी, लौंडे होंगे--और...?...और...?' `दो-चार चपरासी.
क्या बी. डी. ओ. को कभी नहीं देखा?' बी. डी. ओ. तो नम्बरी है. यह भी तो
ठाकुर और मुखिया के ही जमात का है.'
`आयेगा, जगेसर का नाम सुनेगा तो आयेगा--उसका बाप आयेगा'
इस टोल में कैसे कोई सम्भव है. थाना, पुलिस, गाँव, शहर, पंचायत, सरकार और
जगेसर--सब तो एक ही शैतान का नाम है.
`जगेसर जब से राजनीति में गया, एक भी चिठ्ठी नहीं दी.'
`सबको चिठ्ठी लिखना सम्भव कैसे हैं? यहाँ बी. डी. ओ. से पता नहीं चलता कि
कितना काम रहता है? जीप की हालत खराब रहती है.'
`मगर जगेसर इतना तो कर सकता है कि तुम्हारी चिठ्ठी में सबको याद कर ले.
ऐसा वह क्यों करता?' रह-रहकर लोगों में गुस्सा उठता है. मगर यह गुस्सा
किस पर है? जगेसर तो अपना है, अपना हिस्सा-अभिन्न और खून. अपने खून मेंं
भी कहीं फर्क आता है?
`खुशबुदार गन्ध आ रही है.' लड़के वहकते हैं.
`साले भूखड़ कहीं के?' भीखम उन्हें डाँटता है.
`दो सूअर और एक मन भात जगेसर काका अकेले खायेगा?'
`नहीं तो क्या तेरा बाप खायेगा?'
लड़कों की आँखें फट जाती है बाप रे! जगेसर काका मिनिस्टर है कि राकस. वे
लोग इतना खा जाते हैं? इसी तरह के बीस-पच्चीस मिनिस्टर हो गये तो
गाँव-जवार के सब सूअर और भात खायेंगे.
`सारे गाँव को वे लोग हजम कर जायेंगे तो हम रहेंगे कहाँ?' एक युवक बहुत
सोच-विचार के बाद पूछता है.
`रहना जगेसर के ठेंगा पर?'
कोई वयस्क लड़कों को डाँटता है, `अब हटो यहाँ से. हँसी-मजाक का समय नहीं.
हम लोग कुछ गम्भीर बात कर रहे हैं.'
लड़के गदगद होकर उधर खेत में उतर जाते हैं और मछली की तरह भूख से छटपटाने
लगते हैं-जगेसर काका की प्रतीक्षा सही नहीं जा रहीं है.
उनसे एक बात जरूर पूछनी है--`आदमी सरकार होने के बाद आदमी क्यों नहीं रह
जाता?'
`खान-पान बदलने से खून बदल जाता है.'
`तुम लोगों ने कुछ सुना है? ठाकुर हमारे सर्वनाश के लिए किसान सम्मेलन
और जुलूस-प्रदर्शन करायेगा. दो सौ रूपये आदमी बिक रहा है.'
`हमें धरती और दुनिया से बेदखल करेगा?'
`नहीं, खाली गोली से मार देंगे.'
`जगेसर से कौल लेना है कि हमारा साथ देगा या नहीं?'
सारी तैयारी खत्म हो चुकी है. इन्तजाम-कर्ता भीखम से पूछने के लिए दौड़ा
आ रहा है. उसके पास अब कोई काम नहीं हैं. उन्हें अब क्या करना चाहिए?
जगेसर बाबू नहीं आयेगा क्या? वह सबको सब्र और धीरज देकर लौटता है,
`जगेसर बाबू जरूर आयेगा. तुम सब जाते क्यों नहीं? पुलिया पर मैं अकेला
रहूँगा.'
`यहीं हम लोग उसे मोटर से उतार लेंगे और कन्धे पर गाँव ले चलेंगे. अधिकांश
लोगों की ऐसी इच्छा है.'
`पुलिया के गाँव तक जो सड़क हमने जगेसर बाबू के लिए बनायी है अपना जगेसर
बाबू उसी सड़क से आयेगा. देखना है, बी. डी. ओ. रास्ता नहीं होने का कैसे
बहाना करता है और पर्चे ठाकुर के दरवाजे पर बुलाकर देता है?'
`जगेसर कन्धे पर होता तो बड़ा मजा आता.' कोई बूढ़ा बोलता है.
`धत्?' भीखम चिल्लाता है, `जिन्दगी-भर करमहीन रहोगे. हमने जो सड़क
बनवायी है आखिर उस पर चलेगा! ठाकुर सारी दुनिया को अन्धकार में रखता है
कि हमारे जाने के लिए कोई रास्ता नहीं है. बासगीत जमीन के लिये दरखास्त
नहीं लिये जायेंगे! जगेसर को इस रास्ते से जाना ही होगा.'
`जगेसर हमारे साथ खायेगा न!'
`उसका बाप खायेगा. सरकार की तरह नहीं, आदमी की तरह खायेगा.' भीखम पुलिया
पर अकेला नहीं हो पाता है. अकेले में बहुत तरह की बातें दिमाग में सताती
हैं. जगेसर को भी हमारे खिलाफ नफरत तो नहीं है! यहाँ आता है तो देखता
जगेसर कि लोग उसके नाम पर कितना जिन्दा और ताजा है. सब काम-धन्धा छोड़
आये हैं. औरतें व्रत-मुद्रा में बैठी हैं. मगर अब सब कुछ बेमजा हो रहा
है. उसने जेब से कागज और कलम काढ़ी है और दो-चार सवाल जगेसर के लिए नोट
करता जा रहा है. उसे जवाब देना पड़ेगा, वरना वह भी हमारा दुश्मन है. एक
सवाल बराबर उसे चोट मारता है, अगर ठाकुर जगेसर को बेदखल नहीं कर सकता तो
और लोगों को कैसे कर सकता है! भीखम बेचैनी में पुलिया से नीचे उतरता है
और पानी के ऊपर ईट के टुकड़े उठाकर फेंकता जा रहा है. मगर वह किसको मारता
है! दो-चार मछलियाँ नजर आती हैं. भीखम को हँसी आती, लोगों के साथ मछलियाँ
ही पकड़ी जातीं. क्या किया जाय? जगेसर को अगर ऐसी व्यस्तता थी तो खबर भेज
देनी चाहिये थी. वह तो शहर में जाकर जगेसर से निपट सकता है, मगर इनका
क्या होगा!
लोगों का दूसरा झुंड फिर चला आ रहा है. उसे सन्देह होता हैं, कहीं जगेसर
किसी दूसरे रास्ते से तो नहीं पहुँच गया है. वह रास्ता कहां है!
`फिर क्यों चले आये तुम लोग!' वह भूख और गुस्से से तिलमिला रहा है.
`तुम पहले चलकर खा लो, भूख लगी होगी.'
`सब लोग मिलकर खायेंगे.'
भीखम नदी से पानी पीकर उनके पास जाता है और एक की गर्दन को पंजे से
रगड़ते हुए कहता है, `तुम सब वहीं क्यों नहीं रहते! जगेसर के साथ मैं चला
जाऊँगा. ऐसा क्यों नहीं सोचते कि वह सरकार है?'
लोगों का थका हुआ झुंड फिर लौटता है.
भीखम को गुस्सा बहुत चढ़ता है और खत्म भी हो जाता है. इन्तजार इतना तनता
जा रहा है कि वह गालियाँ बकता है. उसकी गाड़ी तो आ ले, छूटते ही पहला
सवाल करता, `अच्छा जगेसर यह तो बताओ, बी. डी. ओ. भी तुम्हारे साथ आयेगा.'
`आना पड़ेगा,' जगेसर जवाब देता.
`हमारे न्योता पर बी. डी. ओ. आता क्यों नहीं?'
`वह शाकाहारी होगा.'
`बहुत ठीक. जगेसर भाई बहुत ठीक. तुम तो हमारे घर के आदमी हो, अपने सवांग
हो. तुम्हारा इन्तजार हमें क्यों है?'
भीखम के सवाल के जवाब में भीखम के मुँह से ही आवाज निकलती है, `वह साला
क्या बतायेगा, वह तो बी. डी. ओ. का चचा निकल गया. तरह-तरह की बातें
बतायेगा. क्या कहेगा, सो सबको जानकारी है.' अच्छा एक बात और. ठाकुर की
ड्योढ़ी में हजारों मन गेहूँ क्यों है!' इतना बड़ा मजाक शायद जगेसर नहीं
सह सके. मजाक सहने के पहले ही वह मिनिस्टर बन गया है. गाँव के लोगों जैसा
मजाक सहना पड़े तो बैलून की तरह फट जाय.
कड़ी धूप की हवा उसे जला रही है. दूर से आती हुई बैलगाड़ियों से यही लगता
कि धूल उठाती जगेसर की मोटर आ रही है. वह बीड़ी में मन को लगाता है. उसने
जगेसर को बढ़िया सिगरेट पीते हुए देखा है. खुशबू से तबीयत भर जाती है.
बहुत आग्रह के बाद भी भीखम उसका सिगरेट नहीं छूता. बराबर उसकी कोठी पर
जाता-आता रहता है. पी.ए. ति.ए. सब उसे पहचानते है. बाभन पी. ए. है--लम्बी
चुटिया और तिलक वाला. बहुत लोग तो उसे जगेसर का भाई समझ लेते हैं. गाँव
चलने के लिए पूछने पर कहता है, चलता--मगर लड़के वहाँ बिगड़ जायेंगे. वहाँ
कोई सुसाइटी नहीं है. आ तो जाय, खूब मजा आयेगा.
उसने देखा कि लोग फिर इकठ्ठा हो रहे हैं, मगर यहाँ नहीं, वहाँ सड़क पर
जिसे उन्होंने जगेसर के लिए बनायी थी. वे लोग जगेसर को कन्धे पर उठाने की
बात को फिर से तो नहीं सोच रहे हैं? एकदम गलत बात है. आखिर वे बेवकूफ
उसे भगवान बनाने पर क्यों तुले हुए हैं? अगर भगवान बन गया तो फिर कभी
हाथ नहीं आ सकता. अब तक यही होता रहा है.
उसका माथा सोचने से उड़ने लगता है, जैसे माथा, माथा नहीं--चूल्हे का तावा
हो. लोग जगेसर के लिए नारे लगा रहे हैं. क्रोध चढ़ने लगता है--सालों को
एक-एक कर बताऊँगा. उन्हें मना किया है कि जगेसर नारों से बहक जायेगा. फिर
तो उसे सँभालना मुश्किल हो जायेगा. लोग वही काम कर रहे हैं जिसमें कि
जगेसर उसका नहीं रहे. वह चिल्लाता जा रहा है, मगर शोरगुल और नारों के बीच
कोई नहीं सुनता. वह झोंक से दौड़ जाता है.
`बन्द करो नारे?' उसके काले चेहरे के भीतर गुस्सा सिकुड़ा हुआ है.
`जगेसर हमारा नेता है.'
`मगर नारा और फूलमालाओं के लिए तो मना किया था न? मेरी बात क्यों नहीं
समझे.'
वह देखता है कि बहुत पीछे आकाश में धूल उठ रही है और लोग अपनी खुशी को
सँभाल नहीं पा रहे हैं. भीखम के क्रोध के भीतर से अचानक मुस्कुराहट फूट
जाती है. वह उन्हें समझाता है--दोनों तरफ कतार बाँधकर खड़े हो जाओ. जगेसर
खुद गाड़ी रोक देगा. मगर वे उसकी समझ और काबू के बाहर थे. धूल देह से
लिपट गयी है और मोटर उसमें डूब गयी है. भीखम उसे रोकने के लिए बीच में
खड़ा हो जाता है. वे धूल में ताकने की कोशिश करते हैं. लड़कों की आँखे भर
गयी हैं और वे बहुत दूर भाग रहे हैं. और लोग खेतों में उतर जाते है.
कोशिश करता है, मोटर के लोग उसे पहचान लें. मगर बीच में धूल काफी मोटी हो
गयी है. वह जोर से आवाज लगाता है. एक हाथ मुर्दो की तरह बाहर लटकता
दिखलायी पड़ता है और मोटर चलती चली जाती है. वह उनसे आग्रह करता है, `सब
लोग मिलकर चलो. सारा प्रोग्राम एक साथ करेंगे.' मगर सुनता कौन है?
सब-के-सब भाग रहे हैं. वे मोटर से भी आगे भागना चाहते हैं--आपस में
विचित्र किस्म का होड़ है.
