<ळिटेरटुरे><श्होर्ट् श्टोर्य्><णग्ड ंअड्हव्><ंओटि भ्हइ><१९८७><ंअड्हुमटि (षज् शहिट्य आकडमि><ऊडय्पुर्><७९-८३><२०१०><णग्ड ं., ंओटि भ्हइ, श्श्>

मोती भाई ने दाहिने हाथ की उगलियों को तीन बार दरवाजे की दहलीज़ और तीन
ही बार अपने माथे से छुआ. होठों से कुछ बुदबुदाया. वही, जो रोज दुकान
खोलते वक्त बुदबुदाया करता है. ताले खोलकर शटर को ऊपर की और हल्का सा
धक्का दिया. एक कर्कश आवाज उठी और आसपास की दुकानों से निकलने वाली ऐसी
ही आवाजों के साथ मिलकर भाग गई.
दुकान से गरम-गरम भभका निकला. सीलन, जंग और रात भर कैद हवा का मिश्रण.
मोतीभाई ने नाक के पास हथेली लेजाकर दो बार सूं-सूं किया. आज सूर्य स्वर
चल रहा था सो उसने पहले दायां पांव दुकान पर रखा. बायां पांव उठाया ही था
कि पीछे से किसी ने अभिवादन किया "मोती भाई राम राम".
"साली कुत्ते की औलाद." दुकान का साइनबोर्ड एक सिरे से खुलकर नीचे झूल
गया था. मोती भाई जैसे ही दुकान पर चढ़ा कि बोर्ड का किनारा खोपड़ी से आ
टकराया. थोड़ी देर वह माथा पकड़ वहीं खड़ा रहा, "सुबे-सुबे किस हरामी का
मुहं देखा था" अभिवादनकर्ता भी अपने मन में यही बात लिये वहां से खिसक
गया.
मोती ने स्टूल पर चढ़कर साईनबोर्ड को पुन: यथास्थिति स्थापित किया. कई
वर्ष पहले इस पर साफ चमकदार अक्षरों में लिखा था, "मोती भाई ताले वाला."
पर धीरे-धीरे बोर्ड की हालत भी मोती भाई की ही तरह खस्ता होती चली गयी.
रंग उखड़ने लगा. जंग प्रकटने लगा. अक्षर गायब होते गए, आज अगर कोई मोती
भाई की दुनान केवल साइनबोर्ड के भरोसे ढूंढने निकले तो सारा शहर छान मारने
पर भी निराश ही होगा. बीच के दोनों शब्द गायब हो चुके हैं रह गया है केवल
"मोती.....वाला".
यदि कोई मोती लेने मोती भाई की दुकान पर पहुंच जाए तो ? भीतर छ: बाई पांच फुट
की उस कोटरिया के एक कोने में बिखरे दिखाई देंगे जंग लगे ताले. उनमें से
अधिकांश तो इतने बेकार कि मालिक भी इन्हें वापस लेने नहीं आये थे. उधर
लकड़ी के एक मेले चीकट खुले डब्बे में भरी हुई थी विचित्र-विचित्र
चाबियां और लोहे के कई खांपे-खीले, इन्हीं को मोतीभाई काटता-तराशता और
बिन चाबी के तालों में बैठाकर ग्राहकों को सौंपता. वैसे मास्टर-चाबियों
का एक गुच्छा भी था जो पलस्तर उखड़ी दीवार पर टंगा था. एक कोने में कुछ
टूटी-फूटी नयी-पुरानी टार्चों का ढेर था. हैं, मोतीभाई टार्च रिपेयरिंग
का राम भी करता था. यही नहीं मोका पड़ने पर टार्च के खारिज सैल भी चार्ज
कर लेता था. वह सैल की चपड़ी उतार कर नौसादर के घोल में डालता. दस बारह
घण्टे पड़ा रहने के बाद मुहं पुन: बन्द करता, और सैल चालू. मोतीभाई का
कुछ नहीं लगा पर ग्राहक उसे खुशी-खुशी पचास पैसे हर सैल का थमाता.
तीन-चार रुपये में नया खरीदने से तो यह बेहतर था. लेकिन मोतीभाई का सैल
वाला धन्धा ज्यादा चला नहीं. सप्ताह भर तो ठीक प्रकाश देते. पर बाद में
एक दम बैठ जाते और फूट भी जाते. उनमें से निकले गीले मसाले से बेचारी
टार्च का बुरा हाल हो जाता.
"जे बजरंग बाला, तोड़ ग्राहक का ताला". मोतीभाई आगरबत्तियां जलाकर
हनुमानजी की तस्वीर के चारों और घुमा रहा था. कोई तीन चार-साल पुराना
केलेण्डर था. चार साल पहले हनुमानजी का बदन सिन्दूर-सा चमकता था. चेहरे
पर लाल-लाल आभा थी. कन्धे पर भारी भरकम गदा और एक हाथ कमर पर रखकर खड़े
रहने का हनुमानजी का यह अन्दाज मोतीभाई में जिन्दगी से लड़ने की नयी ताकत
फूंकता. वह जीतता नहीं, तो हारता भी नहीं. बाज़ी बराबर छूटती. पर
धीरे-धीरे हनुमानजी पर धूल कालिख और बीता हुआ वक्त चस्पा होता गया. अब
ऐसे लगता है जैसे वे भी थक-हार कर मोतीभाई की सीलन भरी दुकान में अपने
दिन गिन रहे हैं.
मोतीभाई ने दीवार के एक छोटे से छिद्र में अगरबत्तियां ठूंसी. वह हमेशा
अगरबत्तियों की स्थिति ऐसी रखता कि उनसे निकलने वाला सारा धूआं हनुमानजी
की नाक में घुस जाता. फलस्वरूप हनुमानजी का चेहरा लंगूर की तरह काला हो
गया था.
"जे हनुमान ग्यान गुन सागर." एकाएक मोतीभाई उछलकर घुटनों के बल बैठ
गया. हाथ जौड़े और कातर आंखों से तस्वीर की तरफ ताककर धीमे-धीमे
बुदबुदाने लगा, "जे हनुमान ग्यान गुन सागर, मेरी तमन्ना-पूरी कर. बीवी को
तू चंगा कर, दुकान मालिक से दंगा कर. राजू को आगे पढ़ा, पैंसो का जुगाड़
भिड़ा. बेटी बड़ी हो रही है, मेरी खाट खड़ी हो रही है. उसका भी तू ख्याल
लगा, मेरी बात पे कान लगा." मोतीभाई ने लगभग चालीस मांगे गिना दी.
हनुमानजी भी परेशान थे. पहले मांगों की संख्या बहुत कम थी पर जैसे ही वे
भूले से कोई मांग मंजूर करते, मोतीभाई पांच मांगें और पेश कर देता.
हनुमानजी के लिये मोतीभाई ऊग्रवादी से कम नहीं था. इसलिए उन्होंने अब
अपनी आंखे मूंद ली थी.
मोतीभाई पूजा से उठा. धसी हुई आंखों की कोरें भीगी हुई थीं. कुर्ते की
बाह से कोरों को पोंछा और कुर्ता उतारकर एक तरफ टांग दिया. भीतर की
बनियान हवा महल का काम कर रही थी. कपड़ा कम छिद्र-ज्यादा वह अपनी हमेशा वाली
जगह पर उकडू बैठ गया.ष एक तो बैठने का यह अन्दाज और दूसरे पूजा के समय कई
देर तक घुटने जमीन पर टिकाये रखने से मोतीभाई का पाजामा घिस गया था. वह
घुटनों को बार-बार बेनकाब कर देता. पाजामा की इस हरकत के खिलाफ मोतीभाई
की पत्नी जमकर लोहा लेती. जो भी कपड़ा हाथ आथा, घुटनों पर चेप देती. फल
स्वरूप मोतीभाई के एक घुटने पर हल्के लाल रंग के कपड़े का पैबन्द लगा
हुया था. दोनों ही पैबन्द अन्तिम सांसे गिन रहे थे.
इस सबकी मोतीभाई को कोई परवाह नहीं थी. उसके मिशन के आगे ये बाधायें
निहायत मामूली थीं. बेटे को पढ़ा-लिखा कर डाक्टर बनाना, बेटी के हाथ पीले
करना, बीमार पत्नी का इलाज करवाना. और यह सब करने के लिये अपना पेट काट
कर, पसीना बहाकर पैसों का जुगाड करना, यह था उसकी जिन्दगी का ध्येय
दूसरों की निगाह में बहुत मामूली मगर मोतीभाई के लिए एक मिशन . इसी मिशन
को पूरा करने के लिये वह नये-नये हुनर के बारे में सोचता . उन्हें अंजाम
देता.
मोतीभाई का हाथ सबसे पहले टार्चों की और बढ़ा. एक टार्च उठाई. उसकी
लाल-लाल कोपड़ी पर अपनी सूखी उंगलियों का शिंकजा कसा. थोड़ी देर में
टार्च की खोपड़ी धड़ से अलग हो गई, खोखले धड़ में केवल जीभ थी. मोतीभाई
ने गौर से देखा. सारी खराबी यही थी. एक छोटा चिमटा उठाकर जीभ को थोड़ा
ऐंठाँ. खोपड़ी को वापस फिट किया और सेल डालकर ट्रायल ली. टार्च की चमक के
साथ मोतीभाई की बूझी-आंखों में भी चमक तैर गई.
"चलो एक रुपया चित्त हुआ." वह टार्च एक तरफ रखते हुए बड़बड़ाया.
"राम-राम मोतीभाई." एक राहगीर ने दुकान से गुजरते हुए कहा.
"राम-राम."
"राधेश्याम मोतीभाई" कुछ देर बाद पड़ौसी दुकानदार ने कहा.
"सुबे-सुबे मेरे मुह से स्वाद चखने का इरादा है क्या ?" मोतीभाई को
"राधेश्याम" कहना सुनना कतई पलन्द नहीं था. वह राधा-कृष्ण के प्रेम को
हरजाइपन समझता था. वह चिढ़ता, लोग उसे चिढ़ाते.
"राधेश्याम", दूसरा दुकानदार बोला, मोतीभाई ने झुझंलाकर एक ताले का
अस्थिपंजर उठाया. उसके एक-एक अंग को ध्यान से देखा. पर जल्दी ही उसकी
आंखे थक गयीं. दो-तीन बार मिचमिच किया. फिर इधर उधर टटोलकर सदियों पुराना
एक चश्मा ढूंढ निकाला. डण्डी की जगह पतली डोरी के फन्दे बना रखे थे.
मोतीभाई ने अपने कान इन फंदो के हवाले किए और नाम मात्र की फरेम को नाक
पर सेट किया.
"जय बजरंग बाला. तोड़ दुशमन का ताला." मोतीभाई ने गुहार लगाई.
ताले से भिड़ने ही वाला था कि उसे एक आदमी हाथ में स्टोव पकड़े रास्ते से
गुजरता दिखाई दिया.
"औ स्टोव वाले भाई साहब". मोतीभाई की आवाज सुनकर स्टोव वाले भाई साहब
बिना हिलो-हुज्जत के आ गये.
क्या, कोई खराबी है स्योव में ?
"हां, मोतीभाई, इसका वाशर खराब हो गया है. कम्बख्त पेच खुल ही नहीं रहा
है".
"बस इतनी सी बात ! आपको मोती-भाई के पास आ जाना चाहिए. उधर कहां जा रहे
थे ?"
"मुझे क्या पता कि तुम स्टोव भी ठीक करते हौ ?"
"क्या बात कही है आपने भी. अरे मोतीभाई सब ठीक कर सकता है. ताले, टार्च,
सेल, स्टोव सब. अगर ठीक नहीं कर सकता तो केवल बीमार इन्सान." मोतीभाई की
आंखों के सामने एकाएक अपनी बीवी का अस्थिपंजर घूम गया. लगातार इलाज चलता
है पर वह है कि ठीक होने का नाम ही नहीं लेती. आज उसकी दवाइया खत्म है.
अगले सप्ताह का कोर्स ले जाना है. यानी बीस रुपयों का खर्च, राजू के
स्कूल भी खुलने वाले हैं, राजू का ध्यान आते ही उसके हाथों में स्फुर्ति
आ गया.
"लो बाबूजी. आपका स्टोव एकदम रेडी."
"अरे वाह मोतीभाई, बड़ी फुर्ति है तुम्हारे हाथ में."
"मैंने कहा न आपको, मोतीभाई बीमार आदमी के अलावा सबको ठीक कर सकता है,
बीमारों का इलाज करेगा मेरा बेटा राजू. डाक्टरी पढ़ रहा है."
"अच्छा ! आपका टाक्टरी पढ़ रहा है ! कहां, उदयपुर ?"
"अजी नहीं, यहीं ग्यारवीं की परीक्षा दी है. साईन्स बाइलोजी हैं.
स्टोव वाले बाबू ने मोतीभाई के चेहरे पर एक सहानुभूतिपूर्ण दृष्टि फेंकी.
फिर धीमे से बोला, "मोतीभाई, खुदा करे तुम्हारा सपना पूरा हो. पर अभी
बहुत मुश्किले हैं रास्ते में. पहले तुम्हारा राजू बाहरवीं पढ़ेगा, फिर
पी.एम.टी. पास होगा, तब जाकर डाक्टरी की पढ़ाई शुरू होगी. तभी शुरू होगा,
पांच साल के लिए अनाप-शनाप खर्चा, मेरा भाई कर रहा है और मुझे इन
मुश्किलों का बखूबी पता हैं."
दोनों की आंखें अक दूसरे से टकराईं और स्थिर हगो गयीं. कुछ क्षणों के लिए
वर्ग भेद सिमट कर शून्य हो गया. दोनों का एक ही दुख था, एक ही सपना था,
एक जैसी मजबूरियां थीं. अलबत्ता अलग-अलग परिभाष में.
"बाबूजी कित्ता खर्च आता है डाक्टरी पढ़ाई का ?"
"मुझे अपने भाई को छ: सौ रुपये महीना भेजना पड़ता है."
"छ:सौ !" मोतीभाई की आंखें आश्चर्य से फट गयीं. मोटे शीशे में से वे पहले
ही अप्रत्याशित रूप से बड़ी दिख रही थीं. अब तो इतनी बड़ी हो गयीं कि
स्टोव वाला बाबू इनका सामना नहीं कर सका."
"बाबूजी." मोतीभाई कुछ सोचता हुआ बोला"
"कहो." बाबू के बढ़ते कदम रुक गये.
"बाबूजी, मैं छतरी भी ठीक कर लेता हूं कभी बिगड़ जये तो ले आना. और पीपे
की पेटी भी बनाता हूं, सस्ते में बना दूंगा. और हां, बर्तनों के कलई करनी
हो तो वह भी. मैं सब करता हूं, सब करूगां दिन रात काम करूंगा."
दूसरे दिन मोती की दुकान भरी-भरी सी लगने लगी. दो-तीन पीपे अड़ौस-~पड़ौस
से ले आया था. एक पुरानी छतरी अपने ही घर के अटाले से ढूंढ-ढ़ांढकर लेता
आया. एक तरप पीपे रखे, दूसरी तरफ छतरी. मोतीभाई अपने एक लौहार दोस्त से
धौकनी मांग लाया था. दुकान के नीचे ही फुटपाथ पर धौंकनी स्थापित की.
खड्डा खोदकर भट्टी बनायी, कोयले भरे और भट्टी सुलगा दी. एक दो पीतल के
बर्तन वह मकान मालकिन से लाया था यह वायदा करके कि चमका दूंगा मगर पैसा
एक नहीं लूंगा. एक थाली अपनी भी लेता आया था.
दुकान का विस्तार देखकर मोतीभाई मन ही मन पुलकित हो रहा ता. कहां से शुरू
करें ! पीपे से, छतरी से या कलई से अथवा ताले से. उंह, ताले टार्च तो रोज
के हैं. तो फिर पीपे से. आज तो बीस-पच्चीस सीधे हो जाने चाहिये. कल भी
दवा नहीं ले जा सका. बेचारी ज्यादा बीमार पड़ेगी. बस, जम के बैठते हैं.
छ: सात रुपये पीपों के आ जा. ताले ठीक किये पड़े हैं. ग्राहक आ गये तो
कुछ वे. कलई शुरू में फौकट की है, पर आ जायेगा कोई माई का लाल, सारा दिन
पड़ा है.
