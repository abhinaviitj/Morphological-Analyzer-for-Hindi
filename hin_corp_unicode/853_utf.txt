<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><झङर् आलि ख्हन्><ईस्ह्र्‍ ख भ्होओट्><१९९२><ंइट्र फ्रकस्हन् फ्रिवटे ळिमिटेड्><आल्लहबड्><४०-४३><२४२४><ंअनोरम-ईस्ह्र्‍ ख भ्होओट्><ढेएप आगर्तल्>

होटल औसत दर्जे का था. अंदर कदम रखते ही मैंने सबसे अहम मसले के लिए नज़रें
दौड़ायी. वह अहम मसला मौके की जगह था. होटल में ज्यादा 'रश' नहीं था. आधी के करीब
मेज़ें खाली थीं. लोग अपनी-अपनी धुन में थे. किसी को मेरे आने का एहसास भी नहीं
हुआ था. वैसे होटलों में लोग आते-जाते ही रहते थे. कौन किसी पर ध्यान देता है.
चूंकि मैं एक खास मकसद के तहत आया था, इसलिए खुद को चोर-सा महसूस कर रहा था.
मेरी रग-रग में सनसनी-सी दौड़ रही थी. जब इश्क का असर पहली बार किसी की जिंदगी
में दाखिल होता है, तो यही होता है.
मैंने खाली मेज़ों का जायज़ा लिया. एक लम्हें के लिए मेरी नजरें खिड़की के करीब
कार्नर वाली मेज़ पर टिकीं. फिर मैं मेज़ की तरफ यों लपका, जैसे अदेशा हो कि
कोई और उस पर मुझसे पहले कब्जा कर लेगा. कुरसी पर बैठ कर मैंने सुकून की सांस
ली. मेरी नजरें अपने आप उस बालकनी की तरफ उठ गयीं, जो इस वक्त खाली पड़ी थी.
मगर मुझे मालूम था, कि कुछ ही देर बाद वहां एक चांद उदय होने वाला है.
मैं बाहर देखता रहा. वह पाकिस्तान बनने से पहले का कलकत्ता था. मैं जिस इलाके
में था,वह शहर का घना बसा हुआ इलाका था. सामने पुरानी तर्ज़ की इमारतों की कतार
थी. फ्लैट ही फ्लैट थे उस इलाके में.
मैं भी सामने ही एक बिल्डिंग के फ्लैट में रहता था. मगर उस होटल में आने का यह
पहला मौका था. दरअसल आज मेरी रगे-आशिकी कुछ ़अयादा ही फड़क रही थी. उस लड़की
का नाम ज़ेबा था. मेरी ही बिल्डिंग के एक फ्लैट में रहती थी. उसे इश्क की राह पर
लाने के लिए मैंने क्या-~क्या प्रयत्न नहीं किये थे, मगर वह बेहद डरपोक थी.
मोहब्बत करती थी, लेकिन खौफ के सबब मेरा कहा मानती ही नहीं थी. बड़ी मुइकल से
उससे सीढ़ियों मे मुठभेड़ होनी शुरु हुई. खामोश निगाहों के तबादले पर उसे कोई
एतराज़ न था. पर जैसे ही सीढ़ियों पर किसी आने वाले के कदमों की आहट उभरती, वह
जल्दी से फ्लैट में घुस जाती. फिर मुसकराहट का सिलसिला शुरु हुआ,लेकिन यह सब कुछ
मेरी तसल्ली के लिए नाकाफी था.
मैं आफिस से चार बजे वापस आया था. घर पहुंच कर कपड़े बदले. बाहर निकल कर
सीढ़ियों पर ज़ेबा से साढ़े चार बजे बालकनी में आने की फरमाइश की और होटल की
तरफ चला आया.
मैं जहां बैठा था, वहां से बालकनी साफ नजर आ रही थी. बालकनी से मैं भी साफ नज़र
आ रहा होऊंगा. रिस्टवाच देखते ही मैने बेचैनी से पहलू बदला. साढ़े चार बज चुके
थे, मगर वह नज़र नहीं आयी थी. मै लगातार बालकनी को ताकता रहा. वेटर ने आ कर मुझे
चौंकाया. मैंने उसे सिर्फ चाय लाने को कहा और अपने मनोविनोद में मसरुफ हो गया.
मेरे इश्क का वह पहला तजुर्बा था. आशिकी सब्र-तलब और तमन्ना बेताब' का मतलब उस
रोज मेरी समझ में आया. एक-एक लम्हा फैल कर कुछ का कुछ बन गया था. घड़ी जैसे
निश्चल हो गयी थी. मैं घड़ी देखता, तो लगता, सुइयां रुक गयी हैं. वक्त ठहर गया
है. मुझे लगता था, मैं मुद्तों से वहां बैठा हूं और घड़ी बताती थी कि सिर्फ
पौने पांच बजे हैं.
सवा पांच बजे वेटर फिर प्रकट हो गया. "और कुछ लाऊं जनाब?"
"चाय ले आओ!" मैंने उसे फिर टाल दिया.
वक्त सुस्त-रफ्तारी से गुज़रता रहा. इसके बावजूद छह बज गये. आप अंदाजा लगा सकते
हैं कि मुझ पर वह वक्त किस तरह गुजरा होगा... घड़ी में वक्त देखने के बाद मुझ
पर मायूसी का हमला हुआ. वह बहस भी तो बहुत करती थी. बात भी तो नहीं मानती
थी...मैंने सोचा,मुमकिन है, उसने फिर नाफरमानी की ठानी हो.
मैं उठने ही वाला था कि सामने बालकनी में जैसे बहार आ गयी. उसके जिस्म पर गहरे
सब्ज रंग की साड़ी थी, जिससे उसकी रंगत का सोना और निखर आया था. बालों और हाथों
में बेले के गजरे थे, जिनकी महक मैं इतने फासले से भी महसूस कर सकता था. बालकनी
में वाकई चांद उदय हुआ था. मेरे सामने खुला हुआ अखबार था, मगर मैं उसके उपर से
लगातार उसे निहारे जा रहा था. वह नजरें चुराती और कभी-~कभी मेरी तरफ देखती.
उसके होंठों पर दबी-दबी मुसकान थिरकने लगती. इस तरह मुसकराहटों के तबादले होते
रहे. फिर उसने इधर-उधर देखा,मेरी तरफ देख कर अलविदाई अंदाज़ में हाथ हिलाया और
एकाएक बालकनी वीरान हो गयी.
बालकनी वीरान हो गयी, लेकिन मेरे वजूद में बहार आ गयी थी. लगता था, अंदर दिल तक
बेले की बेल चढ़ आयी है- फूलों से लदी हुई बेल. मेरी निगाहों में उसकी आकृति के
सिवाय कुछ भी नहीं रहा था. मैने काउंटर पर चाय के पैसे दिये और होटल से निकल
आया. फ्लैट की तरफ जाते हुए मैं बहुत खुश था और गुनगुना रहा था. फ्लैट में दाखिल
होते ही मैंने उसे बांहों में भर लिया, "वाह!भई,आज तो तुम ने कमाल कर
दिया,"मैंने चहकते हुए कहा.
वह सवालिया नजरों से मुझे देखती रही.
"भई...साढ़े चार बजे का वक्त दिया और छह बजा दिये. मैं इंतज़ार की सूली पर लटका
रहा. उसके बाद तुम प्रकट हुई, तो औरत नहीं,हूर लग रही थीं, हूर...खुदा की कसम!
मैं तो सही मायनों में तुम्हारी मोहब्बत सें आज गिरफ्तार हुआ हूं."
मैं और भी कुछ कहता, मगर उसने मेरी बात काट दी,"आप भी हद करते हैं..."
मैं शिकायत नहीं कर रहा हूं, खफा नहीं हो रहा हूं. मुझे तो पहली बार मालूम हुआ
है कि इंतज़ार में क्या लज़्जत होती है!"
"और कामयाबी यकीनी न हो, तो लज़्जत और बढ़ जाती होगी, मगर आप को तो यकीन था, कि
मैं बालकनी में जरुर आऊंगी."
"भई...मैं तो जी उठा हूं फिर से ..."
"हालांकि बात सिर्फ इतनी-सी है, कि मुझे सालन पकाने के चक्कर में वादा याद ही
नहीं रहा था और वादा याद आया, तो छह बज रहे थे."
" यही तो होता है, सब नेचुरल है, बिलकुल नेचुरल....."
"ज़बरदस्ती है आपकी ! वरना मेरे लिए यह आपका नेचुरल बहुत दुश्वार है... बहुत
अजीब-~सा लगता है... खराब-सा."
"लेकिन इसमें मेरी खुशी जो है."
"इसीलिए तो न चाहते हुए भी सब कर गुज़रती हूं." उसने आह भर कर कहा.
मैं फरीदपुर का रहने वाला था. मैट्रिक पास किया, तो वालदैन ने और तालीम के लिए
कलकत्ता भेज दिया. कालेज में दाखिले के बाद पढ़ाई शुरु हो गयी, मगर मैं इधर-उधर
नौकरी के लिए भी हाथ-पैर मारता रहा. आखिरकार मुझे एक पार्ट-टाइम नौकरी मिल गयी.
मैं वालदैन पर बोझ वनने के बजाये उनका हाथ बंटाना चाहता था. इसलिए हर माह घर से
मनीआर्डर मंगवाने की बजाय खुद कुछ न कुछ उन्हें भिजवा देता था. आदमी इतनी मसरुफ
हो, तो सोशल लाइफ का मौका कहां मिलता हैं. पढाई भी दिल लगा कर करता था. फिर
पार्ट-टाइम जॉब . पास-पड़ोस के लोगों से भी ताल्लुकात बनाने का मौका नहीं मिल
सका था.
एक जरुरी बात बता दूं. कई मामलों में प्रैक्टिकल होने के साथ-साथ मैं ख्वाबों की
दुनिया का आदमी भी था. मेरी तबीयत बेहद रोमांटिक थी. सोचता था, फुरसत मिलते ही
निहायत जोंरदार तरीके से इश्क करुंगा. समाज की दीवार से सिर फोड़ कर मरने का मैं
कायल नहीं था. मैं तो इस दीवार में सेंध लगा कर अपनी मंज़िल तक पहुंचने का पक्का
इरादा रखता था. इश्क का तसव्वुर ही मेरे जिस्म में सनसनी दौड़ा देता. इश्क होता
ही उत्तेजनापूर्ण है. महबूबा के सिलसिले में भी मेरे तसब्बुर बेहद स्पष्ट थे.
खूबसूरत, खुश सीरत, दुनिया भर की खूबियों से भरपूर.
मैं बगैर खबर दिये अचानक घर पहुंचा, तो घर वालों की खुशी का कोई ठिकाना न रहा
था. सायरा तो फूली नहीं समा रही थी. वह मेरा हाथ पकड़ कर खींचती रही, "आइए न भाई
जान, मैं आपको किसी से मिलवाऊंगी."
अम्मां उसे रोकती रहीं, मगर वह कुछ सुनने को तैयार नहीं थी. मेरा हाथ पकड़ कर
मुझे घसीटती जा रही थी. मैंने कुछ देर प्रतिरोध किया, फिर हथियार डाल दिये.
"जा, भई मिल आ! यह ऐसे तुझे नहीं छोड़ेगी अब!" अम्मा ने भी मुझे छोड़ दिया.
बलाएं लेने का सिलसिला बंद कर दिया.
सायरा मेरा हाथ थाम कर मुझे घसीटती हुई अपने कमरे में ले गयी. वहां एक बला की
हसीन लड़की बहुत सारा सामन फैलाए आलमारी ठीक करने में मसरुफ थी. मुझे देखते ही
वह हड़बड़ा कर खड़ी हो गयी. सिर पर दुपट्टा ठीक से रख कर उसने सवालिया निगाहों
से सायरा को देखा.
"आपा... यह हैं मेरे भाई जान, जिंनका जिक्र मैं करती थी." सायरा ने मुसकराते हुए
कहा.
लड़की ने बड़ी अदा से हाथ माथे पर ले जाते हुए मुझे सलाम किया. मगर मैं तो उसे
देख कर मंत्रमुग्ध रह गया था. मुझे लगा,वह मेरे तसव्बुर का जीता-जागता रुप थी.
सच! वह बहुत हसीन और नाजुक थी. उससे इश्क का खयाल भी सनसनीखेजं था, और सब तो
मेरे पास फुरसत भी थी.
"भाई जान, यह हैं गुल जेब आपा." सायरा ने मुझे चौंका दिया.
"आदाब." मैने गुस्ताख नज़रों को झुकाते हुए कहा.
रस्मी-सी कुछ गुफ्तगू के बाद मैं अम्मा के पास आ गया. वह बावर्चीखाने में बुरी
तरह मसरुफ थीं, जैसे मेरी पसंद के तमाम खाने आज ही पका देंगी. सायरा मेरा कमरा
ठीक करने में मसरुफ हो गयी थी.
नहा-धो कर मैं आराम के लिए अपने कमरे में आ गया. रात का खाना डट कर खाया. फिर
सफर की थकान ने थपक-थपक कर मुझे भुला दिया.
सुबह अगर मुझे झंझोड़ा न जाता, तो मैं शायद और सोता. और मुझे झंझोड़ने वाली
अम्मा थीं, "अब उठ भी जा ज़फर. देख दिन कितना चढ़ आया है." अम्मा झंझोड़ने के
साथ-साथ तकरीर भी कर रही थीं, "अगर मैं सायरा को न रोकती, तो वह तुझे बहुत सवेरे
उठा देती. अब उठ जा बेटे, देख सायरा और गुलजेब ने तेरे इंतजार में अब तक नाश्ता
भी नहीं किया है."
"बहुत बेहतर अम्मा." मैंने चादर उलटी और बाथरुम में जा घुसा.
"कुछ ही देर गुज़री होगी कि सायरा ने गुसलखाने का दरवाजा पीट डाला, "जल्दी कीजिए
भाई जान, हमारा तो भूख के मारे बुरा हाल हो रहा है."
नाश्ते की मेज़ पर भी अब्बा जान के सिवाय सब लोग मौजूद थे. अब्बा जान के बारे
में मुझे आते ही मालूम हो गया था, कि वे दौरे पर गये हुए हैं. वे सरकारी
कर्मचारी थे और अकसर सफर पर रहते थे.... हम लोग उनकी गैर मौजूदगी के आदि तो हो
गये थे, लेकिन उनकी कमी फिर भी महसूस करते थे. मुझे इस खास तौर से मायूसी हुई
थी, क्योंकि मैं सोच कर आया था कि सब से मुलाकात हो जायेगी.
"अब्बा जान कब तक आयेंगे ?" मैंने नाश्ते की मेज़ पर अम्मा से पूछा.
"अब्बा जान इंशाअल्लाह परसों आ जायेंगे." सायरा ने जवाब दिया फिर पूछा, " आप
कितने दिन के लिए आये हैं?
"पंद्रह दिन की छुट्टी ले कर आया हूं."
"बस इतने से दिन. तूने तो कमाल कर दिया जफर. अम्मा के लहजे में प्रतिरोध था,
"मैं तो वैसे भी तुम्हें खत लिख कर बुलवाने वाली थी."
"तो मैं बिन बुलाए आ गया, लेकिन अम्मी, इससे ज्यादा छुट्टी मुझे मिल ही नहीं
सकती थी, और अब तो फुल-टाइम जॉब करनी होगी मुझे...."
नाश्ते के बाद सायरा बोली, "अम्मी...परसों मेरा इम्तिहान है. शबाना के पास जा कर
नोट्स ले आऊं."
"ले आओ बेटी, मगर जरा जल्दी आ जाना."
"ज़ाहिर है, भाई जान जो आए हुए हैं. मैं रुकूंगी थोड़ा ही..बस गयी और आयी...."
गुल जेब भी सायरा के साथ ही उठ गयी अम्मा उसे रुकने को कहने वाली थीं, मगर फिर
कुच सोच कर खामोश हो गयीं.
उनके जाने के बाद अम्मां ने मुझसे कहा, "बेटे...यह गुल जेब तुम्हारी रिश्ते की
फूफी की बेटी है. इसके मां-बाप का देहांत हो गया है. तुम्हारे अब्बा जान इसे ले
आये हैं. बहुत अच्छी और सलीकेमंद लड़की है. हम चाहते हैं, कि तुम से शादी हो
जाये इसकी. तुम इतनी दूर अकेले रहते हो. खयाल रखने वाला भी कोई नहीं. हमारा दिल
उधर ही लगा रहता है. हमें भी सुकून हो जायेगा और यह तुम्हें बहुत खुश रखेगी.
मुझे यकीन है....."
मेरा तो दिल बल्लियों उछलने लगा. सोचा भी नहीं था कि यह पड़ाव इतनी आसानी से तय
हो जायेगा, लेकिन इस कदर सहुलियत मेरी मुश्किल पसंद रुमानियत के गले से कैसे उतर
सकती थी. मैंने सोचा था, साल दो साल इश्क करुंगा. दिल का हाल सब से छुप कर उसे
सुनाऊंगा. फिर चुपके-चुपके वियोग और मिलन की अवस्थाएं खतों में लिखूंगा. उसके
खतों का इंतज़ार करुंगा, मगर यहां तो सब कुछ उलटा जा रहा था.
"लेकिन अम्मा,अभी से...अभी तो मैं..."मैंने प्रतिरोध किया.
"भई, बाकी बातें तुम अपने अब्बा जान से कर लेना. वही फैसला करेंगे. लड़की तो
तुम्हें पसंद है न ?"
"वह तो ठीक है, लेकिन...."
"बस, फिर अपने अब्बा जान को आने दो..."
मैं खामोश हो गया. यह अजीब संयोग था,कि मैंने जैसी लड़की के ख्वाब देखे थे वह
मुझे मिल गयी थी. इस में कोई शक नहीं कि वह मेरी ख्वाहिश के ऐन मुताबिक थी,
लेकिन मैं अपनी तबीयत का क्या करता. मैं लव-मैरिज का कायल था.वगैर लब के मैरिज
मुझे तो नमक से विहीन स्वादिष्ट खाने की तरह लगती थी, लेकिन मैं इस सिलसिले में
किसी से खुल कर बात भी नहीं कर सकता था. अम्मा तो अब तक जूताकारी की कायल थीं और
उससे जरा भी न चूकतीं. सायरा की कोई अहमियत ही नहीं थी.
अब्बाजान के सामने वैसे हीं मेरी जबान कभी नहीं खुलती थी .
अगले रोज से दोस्तों से मिलने-जुलने का सिलसिला शुरु हो गया.मौका पा कर मैं जब
भी रोमांस शुरु करने की कोशिश करता, गुल ज़ेब की झुकी-झुकी निगाहें सब चौपट कर
देतीं. उसके बर्ताव से साबित होता था, कि वह लव मैरिज की बिलकुल कायल नहीं. अल्लाह
की बंदी न मुंह से बोलती थी, न सिर से खेलती थी.
दिन पंख लगा कर उड़ते रहे. अब्बा जान आये और उन्होंने फैसला सुना दिया कि मेरे
जाने से पहले शादी होगी और मैं गुल जेब को अपने साथ ले कर कलकत्ता जाऊंगा. मैंने
शादी जल्दी न कराने के लिए एतराज़ पेश किये, जो अब्बा जान ने बड़े ठंडे दिल से
सुने, मगर जवाब ऐसा दिया कि मैं सारी चौकड़ी भूल गया.
"मियां जफर! मैं खुद यह चाहता था, कि शादी दो-एक साल बाद हो, लेकिन यहां मामला
यह है कि ज़रा-सी चूक हुई, तो इतनी अच्छी लड़की हाथ से निकल जायेगी. इसके रिश्ते
लगातार आ रहे हैं. कल ही भाई साहब का खत आया है. वह अपने बेटे कैसर के लिए गुल
का रिश्ता चाहते हैं. अगर तुम फौरी तौर पर नहीं चाहते, तो छोड़ो. मैं भाई साहब को
मंजूरी का खत लिख देता हूं, लेकिन अफसोस उम्र भर रहेगा."
"जैसी आपकी खुशी अब्बा जान!"मैंने घबरा कर जल्दी से आज्ञाकारी होने का प्रदर्शन
किया कि कहीं वह ताया अब्बा को मंजूरी का खत ही न लिख दें.
कलकत्ते वापसी से दो दिन पहले सादगी से मेरी और गुल ज़ेब की शादी हो गयी.
कलकत्ते पहुंच कर मैंने ज़ेबा यानी गुल ज़ेब को अपने ख्वाबों के बारे में बताया.
वह खूब हंसी. मगर जब मैंने कहा कि मैं उससे बाकायदा इश्क करना चाहता हूं, तो
उसकी सिट्टी-पिट्टी गुम हो गयी. वह मुझे टालती रही. पहला हप्ता तो मेरे मरदाने
फ्लैट को ठीक-ठाक करने की भेंट हो गया. इस अरसे में भी मैं उसके पीछे पड़ा रहा.
