<ळिटेरटुरे><ळेट्टेर्स्/ ढिअरिएस्/श्पेएच्हेस्><एर्म, ंअहवेडि><ंएरे फ्रिय शम्बहस्हन्><१९८४><णटिओनल् फुब्लिस्हिन्ग् ःओउसे><णेत् ढेल्हि><२२-२७><२०००><एर्म,म्.ंएरे फ्रिय शम्ब्हस्हन्-ळ्ड्स्-औ>

+ हमारा देश और राष्ट्रभाषा
हमारा हिमालय से कन्याकुमारी तक फैला हुआ देश, आकार और आत्मा दोनों दृष्टियों से
महान् और सुंदर है. उसका बाह्य सौंदर्य विविधता की सामं-~जस्यपूर्ण स्थिति है
और आत्मा का सौंदर्य विविधता में छिपी हुई एकता की अनु-~भूति है.
चाहे कभी न गलने वाला हिम का प्राचीर हो, चाहे कभी न जमने वाला अतल समुद्र हो,
चाहे किरणों की रेखाओं से खचित हरीतिमा हो, चाहे एकरस शून्यता ओढ़े हुए
मरू हो, चाहे सांवले भरे मेध हों, चाहे लपटों में सांस लेता हुआ बवंडर हो, सब
अपनी भिन्नता में भी एक ही देवता के विग्रह को पूर्णता देते हैं. जैसे मूर्ति के एक
अंग का टूट जाना संपूर्ण देव-विग्रह को खंडित कर देता है, वैसे ही हमारे
देश की अखंडता के लिए विविधता की स्थिति है.
यदि इस भौगोलिक विविधता में व्याप्त सांस्कृतिक एकता न होती, तो यह विविध नदी,
पर्वत, वनों का संग्रह मात्र रह जाता. परंतु इस महादेश की प्रतिभा ने इसकी
अंतरात्मा को एक रसमयता में प्लावित करके इसे विशिष्ट व्यइतत्व प्रदान किया
है, जिससे यह आसमुद्र एक नाम की परिधि में बंध जाता है.
हर देश अपनी सीमा में विकास पाने वाले जीवन के साथ एक भौतिक इकाई है, जिससे वह
समस्त विश्व की भौतिक और भौगोलिक इकाई से जुडा हुआ है. विकास की दृष्टि से
उसकी दूसरी स्थिति आत्मरक्षात्मक तथा व्यवस्थापरक राज-~नीतिक सत्ता में है.
तीसरी सबसे गहरी तथा व्यापक स्थिति उसकी सांस्कृतिक गतिशीलता में है, जिससे वह
अपने विशेष व्यक्तित्व की रक्षा और विकास करता हुआ विश्व-जीवन के विकास में
योग देता है. यह सभी बाह्य और स्थूल तथा आंतरिक और सूक्ष्म स्थितियां एक-दूसरी
पर प्रभाव डालती और एक-दूसरी से संयमित होती चलती हैं.
एक विशेष भू-खंड में रहने वाले मानव का प्रथम परिचय,संपर्क और संघर्ष अपने
वातावरण से ही होता है और उससे प्राप्त जय, पराजय, समन्वय आदि से उसका
कर्म-जगत् ही संचालित नहीं होता, प्रत्युत अंतर्जगत् और मानसिक संस्कार भी
प्रभावित होते हैं.
व्यवस्थापरक शासन, विधिनिषेधमयी आधार नीति, दर्शन, साहित्य आदि एक अनंत विकास
-क्रम में बंधकर ही एक विशेष भूमंडल में स्पंदित जीवन को विशेष व्यक्तित्व
देते हैं. इस प्रकार राष्ट्र न केवल नदी, पर्वत , वन का समूह है, न शून्य
में स्थिति रखने वाले मानवों की भीड़ मात्र.
एक स्वस्थ मानव जैसे पार्थिव शरीर से सूक्ष्म चेतना तक और प्रत्यक्ष कर्म से
अदृष्ट संकल्प स्वप्न तक एक ही इकाई है, वैसे ही राष्ट्र भी विभिन्न स्थूल और
सूक्ष्म रूपों और प्रत्यक्ष -अप्रत्यक्ष शक्तियों का एक जीवित गतिशील विग्रह
है.
परिस्थिति क्षणजीवी होती हैं, परंतु उनके संस्कारों का जीवन अक्षय ही रहता है.
किसी जाति या देश की राजनीतिक पराजय आकस्मिक हो सकती है, परंतु उसका
सांस्कृतिक अवरोध उसकी जीवनी शक्ति के अवरुद्ध होने पर ही संभव है.
वैसे व्यापक अर्थ में मानव-संस्कृति एक ही है, क्योंकि मनुष्य के बुद्धि और
ह्दय का संस्कार -क्रम उसके जीवन के समान ही व्यापक और निश्चित है. परंतु जैसे
विकास की दृष्टि से वृक्ष एक होने पर भी उसका आंधियों से लोहा लेने वाला तना,
मंद वायु के सामने झुकने वाली शाखाएं, चिर चंचल पल्लव और झर-~झर बरसने वाले
फूल,सबका अपना -अपना विकास है, जैसे शरीर एक होने पर भी अंगों का गठन और विकास
का एक रूप नहीं होता, वैसे ही मानव-संस्कृति एक होकर भी अनेक रूपात्मक ही रहेगी.
उसकी विविधता नष्ट होना उसके व्यक्तित्व का पाषाणीकरण है.
हमारा देश अपने प्राकृतिक वैभव में जितना समृद्ध है, अपनी आंतरिक विभू-~तियों में
उससे कम गुरू नहीं. उसकी मूलगत समानता, लक्ष्यगत एकता और इन दोनों को जोड़ने
वाली प्रदेशगत विविधता की तुलना के लिए ऐसी नदी को खोजना होगा, जो एक हिमालय से
निकलकर एक समुद्र में मिलने के पहले अनेक धाराओं में बिखर-बंटकर प्रवाहित होती
हैं. जैसे विभिन्न दूर-पास के अंगों से रक्त का एक हृदय में आना और एक पुन:
अनेक में लौट जाना ही शरीर की संचालक शक्ति हैं, इसी प्रकार भारतीय संस्कृति
बार-बार एक केंद्र-बिंदु को छू कर दूर प्रसार की क्षमता पाती रही हैं.
रूपात्मक प्रकृति के प्रति हमारी रागात्मक दृष्टि, जीवन के प्रति हमारी आस्था,
समाज, देश और विश्व के विषय में हमारी नैतिक मान्यताएं तत्त्वत: एक रही हैं,
इसी से हमारे साहित्य, कला, दर्शन आदि अपनी विविधता में भी एक ही हैं.
जहां तक भाषा का संबंध हैं,प्रत्येक विद्वान जानता हैं कि ध्वनि पर कंठ और कंठ पर
वातावरण का अनिवार्य प्रभाव एक भाषा में भी एकरूपता नहीं रहने देता. हमारे
विशाल राष्ट्र में विविध भाषाओं की स्थिति स्वाभाविक हैं, परन्तु किसी भी
जीवित-जाग्रत् देश की भाषा की तुलना उन सिक्कों से नहीं की जा सकती जो बाजार
में क्रय-विक्रय के जड़ माध्यम मात्र हैं. वस्तुत: भाषा जीवन की अभिव्यक्ति भी
हैं. सौरभ फूल का नाम और परिचय देता हैं, पर वह उसके विकास का व्यक्त रूप भी
हैं जो मिट्टी, धूप, पानी आदि के संयोग के प्राप्त होता हैं. विशेष भू-भाग में
रहने वाले मानव समूह की भाषा उसके परस्पर व्यवहार का माध्यम होने के साथ-साथ उस
समूह के जीवन, सुख-दु:ख, आकर्षण-विकर्षण, स्वप्न-आकांक्षा, यथार्थ-आदर्श,
जय-पराजय आदि की स्वाभाविक अभिव्यक्ति भी है. अत: भाषा के साथ किसी जाति की
संस्कृति भी अविच्छिन्न संबंध में बंधी रहती है क्योंकि उसके अभाव में भाषा के
विकास की आवश्यकता नहीं रहती. यदि हमारी थोडी-सी स्थूल आवश्यकताएं हैं, तो
उन्हें व्यक्त करने के लिए इने-गिने शब्द-संकेत ही पर्याप्त होंगे.
किसी हाट में क्रय-विक्रय के कार्य के लिए आवश्यक शब्दों की संख्या अधिक नही
होती, परंतु जब हम अपने भाव-जगत् विचार-मंथन, सौंदर्यबोध आदि को
आकार देनें बैठते हैं, तब हमे ऐसी शब्दावली की आवश्यकता पड़ती है, जो भाव
के हर हल्के रंग को व्यक्त कर सकें, बुद्दि की हर क्षणिक और स्थायी प्रक्रिया को
नाम दें सकें, सौंदर्य की हर सूक्ष्म-स्थूल रेखा को आंक सकें. हम भाषा के
अध्ययन से यह निर्णय कर सकतें हैं कि उसे बोलने वाली जाति सांस्कृतिक दृष्टि से
विकास का कौन सा प्रहर पार कर रही है. संस्कृति या समकृति कोई निर्मित वस्तु न
होकर विकास का अनवरत क्रम है. मनुष्य का प्रत्येक क्रम अपने पीछे विचार, चिंतन,
संकल्प, भाव तथा अनुभूति की दीर्घ और अटूट परंपरा छिपाये रहता है . भाषा
संस्कृति का लेखा-जोखा रखती है, अत: वह भी अनेक संकेतों और व्यंजनाओं में
ऐश्वर्यवती है.
हमारे देश ने आलोक और अंधकार के अनेक युग पार किये हैं; परंतु अपने सांस्कृतिक
उत्तराधिकार के प्रति वह एकांत सावधान रहा है. उसमें अनेक विचारधाराएं समाहित
हो गई, अनेक मान्यताओं ने स्थान पाया पर उसका व्यक्तित्व सार्वभौम होकर भी उसी
का रहा.
उसके अन्तर्गत आलोक ने उसकी वाणी के हर स्वर को उसी प्रकार उद्भासित कर दिया,
जैसे आलोक हर तरंग पर प्रतिबिंबित होकर उसे आलोक की रेखा बना देता है. एक ही
उत्स से जल पाने वाली नदियों के समान भारतीय भाषाओं के वाह्य और आंतरिक रूपों
में उत्सगत विशेषताओं का सीमित हो जाना ही स्वाभाविक था. कूप अपने आस्तित्व में
भिन्न हो सकतें हैं, परंतु धरती के तल का जल तो एक ही रहेगा. इसी हमारे
चिंतन और भावजगत् में ऐसा कुछ नहीं है, जिसमें सब प्रदेशों के हृदय और बुद्धि का
योगदान और समान अधिकार नहीं है.
आज हम एक स्वतंत्र राष्ट्र की स्थिति पा चुके हैं, राष्ट्र की अनिवार्य
विशेषताओं में दो हमारे पास हैं -भौगोलिक अखंडता और सांस्कृतिक एकता;
परंतु अब तक हम उस वाणी को प्राप्त नहीं कर सके हैं जिसमें एक स्वतंत्र राष्ट्र
दूसरे राष्ट्रों के निकट अपना परिचय देता है. जहां तक बहुभाषा-भाषी होने का
प्रश्न है, ऐसे देशों की संख्या कम नहीं है जिनके भिन्न भागों में भिन्न भाषाओं
की स्थिति है. पर उनकी अविच्छिन्न स्वतंत्रता की परंपरा ने उन्हें सम-विषम
स्वरों से एक राग रच लेने की क्षमता दे दी है.
हमारे देश की कथा कुछ दूसरी है. हमारी परतंत्रता आंधी-तूफान के समान नहीं आई,
जिसका आकस्मिक संपर्क तीव्र अनुभूति से अस्तित्व को कंपित कर देता है. वह तो
रोग के कीटाणु लाने वाले मंद समीर के समान सांस में समाकर शरीर में व्याप्त हो
गई है. हमने अपने सम्पूर्ण आस्तित्व से उसके भार को दुर्वह नहीं अनुभव किया और
हमें यह ऐतिहासिक सत्य भी विस्मृत हो गया कि कोई भी विजेता विजित पर
राजनीतिक प्रभुत्व पाकर ही संतुष्ट नहीं होता, क्योंकि सांस्कृतिक प्रभुत्व के
बिना राजनीतिक विजय न पूर्ण है, न स्थाई. घटनाएं संस्कारों में चिर जीवन पाती
हैं और संस्कार के अक्षय वाहक, शिक्षा साहित्य कला आदि.
दीर्घकाल में बिदेशी भाषा हमारे विचार-विनिमय और शिक्षा का माध्यम ही नहीं रही,
वह हमारे विद्वान और संस्कृत होने का प्रमाण भी मानी जाती रही है. ऐसी स्थिति
में यदि हममें से अनेक उसके अभाव में जीवित रहने की कल्पना से सिहर उठते हैं,
तो आश्चर्य की बात नहीं . परलोक की स्थिति को स्थाई मानकर तो चिकित्सा संभव
नहीं होती. राष्ट्र-जीवन की पूर्णता के लिए उसके मनोजगत् को मुक्त करना होगा
और यह कार्य विशेष प्रयत्न-साध्य है, क्योंकि शरीर को बांधने वाली श्रृंखला को
आत्मा की जकड़ने वाली श्रृंखला अधिक दृढ़ होती है.
आज राष्ट्र-भाषा की स्थिति के संबंध में विवाद नहीं है, पर उसे प्रतिष्ठित करने
के साधनों को लेकर ऐसी विवादैषणा जागी है कि साध्य ही दूर से दूरतम
होता जा रहा है,विवाद जब तर्क की सीधी रेखा पर चलता है, तब लक्ष्य निकट
आ जाता है, पर जब उसके मूल में आशंका, अविश्वास और अनिच्छा रहती है,
तब कहीं न पहुंचाना ही उसका लक्ष्य बन जाता है.
आधुनिक युग में जब विज्ञान ने समुद्रों और पर्वतों का अंतर दूर तक एक देश को
दूसरे के पास पहुंचा दिया है, जब अणुबम की अतंक छाया में भी अमर मानवता
जाग उठी है और जब ध्वंस की लपटों के निचे भी निर्माण के अंकुर सिर उठा रहे हैं,
तब हम अपने मनों की दूरी बढ़ाकर, संदेह के प्राचीर खड़े कर और विरोध के
स्वरों में बोलकर अपनी महान परंपराओं की अवज्ञा ही करेंगे.
एक सुंदर स्वप्न अनेक सुंदर स्वप्नों में समाकर जीवन की विराट सौंदर्य देता
है, एक शिव संकल्प अनेक संकल्पों में लीन होकर मनुष्य को विशाल शिवता देता है,
एक निष्ठामय कर्म अनेक निष्ठामय कर्मों से मिलकर जीवन को विरूप कर देता
है, एक अविश्वास अनेक अविश्वासों के साथ मनुष्य को असत्य कर देता है और एक
आधात अनेक आधातों को पंक्तिबद्ध कर मनुष्यता को क्षत-~विक्षत कर देता है.
हम जीवन को सौंदर्य और गति देनेवाली प्रवृत्तियों के साथ रहकर जिन प्रश्नों का
समाधान करना चाहेंगे, वे स्वयं उत्तर बन जायेंगे .
जहां तक हिंन्दी का प्रश्न है, वह अनेक प्रादेशिक भाषाओं की सहोदरा और एक
विस्तृत विविधता-भरे प्रदेश में अनेक देशज बोलियों के साथ पलकर बड़ी हुई है.
अवधि, बृज भोजपुरी, मगही, बधेलखड़ी आदि उसकी धूल में खेलनेवाली चिर
सहचरियां हैं. इनके साथ कछार और खेतों, मचान और झोंपडियों, निर्जन और
जनपदों में घूम-घूमकर उसने उजले आंसू और रंगीन हंसी का संबल पाया है.
साधकों ने अपने कमंडल के पूत जल से इसे पवित्र बनाया है. साम्राज्यवाद का
स्वर्ण मुकुट न इसकी धूल-धूसरित उन्मुक्त अलकों को बांध सका है, न बांध सकेगा.
दीपक की लौ पर सोने का खोल क्या इसे बुझा नहीं देगा?
जब राजतंत्र के युग में भी वह द्वार-द्वार समानता का अखल जगाती रही, तब आज
जनतंत्र के युग में उसके लिए प्रसाद की कल्पना उसकी मुक्त आत्मा के लिए
कारागार की रचना ही कही जायगी.
हिंदी के प्रादेशिक और भारतीय रुप भी चर्चा के विषय बन रहे हैं. यह प्रश्न बहुत
कुछ ऐसा ही है जैसे एक हृदय के साथ दो शरीरों की परिकल्पना.
हिंदी की विशेषता उसकी मुक्ति में रही है, इसका प्रणाम उसके शब्दकोश में मिल
सकेगा. उसने देशज बोलियों तथा देशी-विदेशी भाषाओं से शब्द ग्रहण करने में न कभी
संकीर्णता दिखाई और न उन्हें अपना बनाने में दुविधा का अनु-~भव किया. परंतु
विकसित, परिमार्जित और साहित्यवती भाषा का कोई सर्वमान्य रूप या मानदंड़ न हो,
ऐसा संभव नहीं होता .
आज हिंदी में साहित्य-सृजन करने वालों में कोई बिहार का मगही-भाषी है, कोई
मथुरा का बृज-भाषी. परंतु बुंदेलखंडी बोलने वाले राष्ट्रकवि मैथलीशरण,बैसवाड़ी
बोलने वाले कविवर निराला और कुमाउंनी बोलने वाले श्री सुमित्रा-~नंदन जी क्या
समान रूप से वरद पुत्र नहीं कह जाते ? यदि हिंदी को बिहारी हिंदी, अवधी हिंदी,
बुंदेली हिंदी नहीं बनाया जा सकता है, तो उसका कारण हिंदी का संश्लिष्ट रूप और
मूलगत गठन है, जिसके बिना कोई भाषा महत्त्व नहीं पाती .
अंग्रेजी भाषा-भाषी विश्व भर में फैले हैं, उनमें देशज संस्कार भी है, परंतु
इससे अंग्रेजी का न सर्वमान्य गठन खंडित होता है और न उसे नये नामकरणों की
आवश्यकता होती है . विश्व की सभी महत्त्वपूर्ण भाषाओं के संबंध में यह सत्य है.
परिवर्तन भाषा के विकास का परिचय है, पर परिवर्तन में अंतर्निहित एक तारतम्यता
उसके जीवन का प्रमाण है. शिशु के वृद्ध होने तक शरीर न जाने कितने
प्रत्यक्ष-अप्रत्यक्ष परिवर्तनों का क्रम पार करता है, परंतु उसकी मूलगत एकता
अक्षुण्ण रहकर उसे एक संज्ञा में धेरे रहती है. भाषा केवल संकेत-लिपि नहीं है,
प्रयुक्त उसके हर शब्द के पीछे संकेतित वस्तु स्पंदित रहती है और प्रत्येक
शब्द का एक सजीव इतिहास होता है. अत: एक जीवित भाषा का जीवन के
साथ ही विकसित और परिमार्जित होते चलना स्वाभाविक है.
भाषा भी गढ़ी जाती है, परंतु वह कुंभकार का घट-निर्माण नहीं, मिट्टी का
अंकुर-निर्माण है. जिस प्रकार मनुष्य की मूलगत प्रवृतियों को नये लक्ष्य से
जोड़-~कर हम उसके अप्रत्यक्ष आदर्श और प्रत्यक्ष कर्म का निर्माण कर सकतें हैं,
उसी प्रकार भाषा की नैसर्गिक वृत्तियों से नये भाव, नई वस्तु, नये विचार जोड़कर
हम उसे नये रूपों से समृद्ध करते रहते हैं. हिंदी का प्राकृत से बृज-अवधी तथा
उनसे खड़ी बोली तक आने का क्रम जितना आश्चर्यजनक है, उतना ही अनायास, क्यों-~कि
जिस लोकहृदय के साथ यह विकसित हुई, उससे इसका धरती और बीज का सा संबंध था,
जिसमें एक देकर पाता है और दूसरा पाकर देता है.
हिंदी अपना भविष्य किसी से दान में नहीं चाहती. वह तो उसकी गति का स्वभाविक
परिणाम होना चाहिए. जिस नियम से नदी नदी की गति रोकने के लिए शिला नहीं बन
सकती, उसी नियम से हिंदी भी किसी सहयोगिनी का पथ अवरुद्ध नही कर सकती .
यह आकस्मिक संयोग न होकर भारतीय आत्मा की सहज चेतना ही है, जिस-~के कारण
हिंदी के भावी कर्तव्य को जिन्होंने पहले पहचाना, वे हिंदी-भाषा नहीं थे. राजा
राममोहन राय से महात्मा गांधी तक प्रत्येक सुधारक, साहित्यकार, धर्म-संस्थापक,
साधक और चिंतक हिंदी के जिस उत्तरदायित्व की ओर संकेत करता आ रहा है, उसे नतशिर
स्वीकार कर लेने पर ही हिंदी लक्ष्य तक नहीं पहुंच जायेगी, क्योंकि
स्वीकृतिमात्र न गति है, न गंतव्य. वस्तुत: संपूर्ण भारत संघ को एकता के सूत्र
में बांधने के लिए उसे दोहरे संबल की आवश्यकता है. एक तो आंतरिक, जो मन के
द्वारों को उन्मुक्त कर सकें और दूसरा बाह्य, जो आकार को संबल और परिचित बना
सकें.
