<ओङ्ङिचिअल् आन्ड् ंएडिअ ळन्ग् उअगेस्><ंअस्स् ंएडिअ><खउल्, झ्तहर्लल्><आन्डेर् ञन्केन् ठेएन्><१९८७><ढिन् - ठिमेस् औङ् ईन्डिअ><णेत् ढेल्हि><२५-२७><२०००><खउल्, झ्- आन्डेर् ञन्केन् ठेएन्>

पानीपत की लड़ाई कहो कि कुरुक्षेत्र का संग्राम, हरियाणा विधानसभा के चुनाव के अनोखे राजनैतिक नतीजे निकलेंगे.
यह चुनाव पार्टियों के बीच कम, पार्टियों के भीतर अलग अलग सूबेदारों के बीच अधिक है फैसला बंसीलाल, भजनलाल और देवीलाल के बीच होना है कि कौन किसे पछाड़ कर मुख्यमंत्री बनता है.
अजीत सिंह का बस चले तो देवीलाल को पटकनी देकर मुख्यमंत्री किसी भी सूरत में नहीं बनने दें.
भजनलाल से हो सके तो बंसीलाल की कुर्सी छीन लें.
गुटों की इस लड़ाई में राव वीरेंद्र सिंह प्रधान-मंत्री राजीव गांधी को भी लगे हाथों सबक सिखाने की फिराक में हैं.
इंका और हरियाणा संघर्ष समिति के बीच निर्णायक लड़ाई सोनीपत, रोहतक, भिवानी के जाटबहुल क्षेत्र और अहीरों की भूमि अहीरवाल में ही होगी.
सोनीपत, भिवानी और रोहतक में देवीलाल का करिश्मा रंग दिखायेगा जबकि पुराने नेता राव वीरेंद्र सिंह को अहीरों की बगावत से टकराना होगा.
टिकटों के बंटवारे के दौरान पूर्व कृषिमंत्री राव वीरेंद्र सिंह हाई कमान से लड़ गये.
महेंद्रगढ़, रिवाड़ी, गुड़गांवा और फरीदाबाद के अहीर इलाके के लिए तैयार की गई पार्टी के उम्मीदवारों की एक सूची से उन्हें एतराज था.
कर्नल रामसिंह और महेंद्रगढ़ के राव दिलीप सिंह को किसी भी हालत में वह टिकट नहीं देना चाहते थे.
टकराव पार्टी से इस्तीफा की धमकी तक गया.
हार कर राजीव गांधी ने उनकी बात मान ली.
दिलीप सिंह और राम सिंह का पत्ता कट गया.
इस तरह सात अहीर उम्मीदवारों की जगह इस बार केवल दो अहीरों को कांग्रेस का टिकट मिला.
एक उम्मीदवार जाटूसाना से राव वीरेंद्र सिंह का लड़का इंद्रजीत सिंह और दूसरा महेंद्रगढ़ से हरीसिंह है.
अहीरों की अनेक पंचायतों ने इसे नाइंसाफी मानकर अपने पुराने नेता के विरुद्ध बगावत करने का फैसला किया.
कर्नल राम सिंह और राव दिलीप सिंह दोनों मैदान में खड़े हैं.
एक और पूर्व मंत्री श्रीमती शकुंतला बगवाड़िया बावल से पार्टी के उम्मीदवारों के विरुद्ध मैदान में उतरी हैं.
महेंद्रगढ़ का छोटा सा कस्बा राजनैतिक उठापटक का नमूना है.
राव दिलीप सिंह यहां के विधायक हुआ करते थे.
यहां के हर चुनाव में दिलीप सिंह चुनाव संयोजक की हैसियत से काम करते हैं.
पेशे से वकील दिलीप सिंह का अहीरों में काफी दबदबा है.
टिकट नहीं मिला तो उन्होंने राव वीरेंद्र सिंह से तीस साल पुराना रिश्ता तोड़ कर इंका प्रत्याशी हरी सिंह को चुनौती दे दी.
दिलीप सिंह और हरी सिंह का रिश्ता भी अजीब है.
पीछले चुनावों में दिलीप सिंह इंका के प्रत्याशी थे और हरी सिंह ने पार्टी से बगावत करके निर्दलीय उम्मीदवार के रूप में चुनाव लड़ा था.
महेंद्रगढ़ के लोगों को याद है कि उस चुनाव में हरी सिंह मतदाताओं से कहते फिर रहे थे कि वोट या तो मुझे दें या भारतीय जनता पार्टी के उम्मीदवार रामविलास शर्मा को.
इस बार ठीक इसके उल्टा हो रहा है.
राम विलास शर्मा फिर भारतीय जनता पार्टी के उम्मीदवार हैं और दिलीप सिंह के लोग दावा करते हैं कि असल लड़ाई शर्मा और दिलीप सिंह के बीच है.
भाजपा खुश है, क्योंकि उसे मालूम है कि दिलीप सिंह कांग्रेस से प्रतिबद्ध अहीरों के बहुत वोट काट कर ले जायेंगे और मैदान खुला छोड़ देंगे राम विलास शर्मा के लिए.
जाटुसाना चुनाव क्षेत्र में भी अहीरों का एक बड़ा तबका इंद्रजीत सिंह का विरोध कर रहा है.
चुनाव क्षेत्र के सबसे बड़े गांव कनीना में सात हजार वोटर हैं.
लेकिन चुनाव अभियान शुरु होने के एक हफ्ते बाद तक इस गांव में दफ्तर खोलने के लिए कांग्रेस को जगह नहीं मिली.
इंद्रजीत सिंह की मुश्किल है कि सभी विद्रोही जाट नेता प्रत्यक्ष रूप से लोकदल उम्मीदवार के समर्थन का एलान कर चुके हैं.
पूर्व मंत्रियों का विद्रोह कांग्रेस के लिए एक बड़ा सरदर्द बनता जा रहा है.
अहीरवाल में चर्चा है कि राव वीरेंद्र सिंह बंसीलाल से नहीं प्रधानमंत्री राजीव गांधी से नाराज हैं.
मंत्रिमंडल से हटाये जाने के बाद उन्हें गुमनामी की हालत में रहना पड़ा.
अब हरियाणा विधानसभा के चुनाव में उन्हें ताकत दिखाने का अच्छा मौका मिला है.
राव जानते हैं कि अहीरों को नाराज कर इस इलाके में कांग्रेस जीत नहीं सकती.
इस बहाने वह सिद्ध करना चाहते हैं कि प्रधानमंत्री ने उनकी अवहेलना करके एक पूरे इलाके को हाथ से गंवा दिया.
कालका के प्रभावशाली और संपन्न सिख विधायक लक्षमन सिंह का पत्ता बंसीलाल ने साफ कर दिया.
बदले में उन्हें नारायणगढ़ चुनाव क्षेत्र से टिकट देने का वायदा किया गया.
लेकिन उम्मीदवारों की अंतिम सूची से लक्षमन सिंह का नाम गायब था.
बंसीलाल की वादाखिलाफी से बिदक कर और उन्हें सबक सिखाने के लिए अब वह भी चुनाव मैदान में आ डटे हैं.
अन्य प्रभावशाली विद्रोही इंका नेताओं में जींद से ओ.
पी.
जिंदला और फिरोजपुर झिरका से सरदार खान अहमद हैं.
निर्दलीय उम्मीदवारों में सबसे दिलचस्प हैं मंडी डबवाली सुरक्षित सीट के आजाद उम्मीदवार सुजान सिंह.
एक लाख मतदाताओं के इस चुनाव क्षेत्र में ४८ हजार सिख हैं.
हिसार जिले में मंडी डबवाली पंजाब की सीमा पर हरियाणा का आखिरी कस्बा है.
फाजिल्का- अबोहर विवाद के दौरान राजनैतिक गतिविधि का यह जबर्दस्त केंद्र बन गया था क्योंकि यह विवादग्रस्त गांव कुंदूखेड़ा के ठीक साथ लगा हुआ है.
सुजान सिंह १९८० के चुनाव में पंजाब विधानसभा के लिए अकाली दल के टिकट पर चुनाव हार गये थे.
१९८२ में करनाल के जुडला चुनाव क्षेत्र से उन्होंने लोकदल के टिकट पर चुनाव जीत लिया.
लेकिन १९८५ में वह फिर सीमा पार कर गये और पंजाब के पक्का कलां चुनाव क्षेत्र से अकाली दल के टिकट पर पंजाब विधान सभा के लिए चुने गये.
उन्होंने इंदिरा गांधी के हत्यारे बेअंत सिंह की पत्नी को हराया था.
अकाली दल की फूट के कारण जिन २२ विधायकों को विधानसभा की सदस्यता से हटा दिया गया उनमें सुजान सिंह भी थे.
सुजान सिंह प्रकाश सिंह बादल के पक्के समर्थक माने जाते थे.
पर वह डबवाली से निर्दलीय उम्मीदवार के रूप में किस्मत आजमा रहे हैं.
इस बार भी उन्हें अकाली दल का समर्थन मिला हुआ है.
जाटबहुल क्षेत्रों में लोकदल के अलावा कांग्रेस के लिए तीन परेशानियां और हैं.
बंसीलाल, भजनलाल और राव वीरेंद्र सिंह अपने अपने खेमों को मजबूत करने में लगे हैं टिकटों के सवाल पर भजनलाल बाजी मार ले गये हैं.
इससे बंसीलाल के लिए राजनैतिक खतरा पैदा हो गया है.
हालांकि एक ही मंच से चुनाव प्रचार का वायदा करके आपसी रंजिश को छुपाने की कोशिश की जा रही है.
दूसरी परेशानी बहुजन समाज पार्टी है.
लगभग हर चुनाव क्षेत्र में बसपा ने उम्मीदवार खड़े किये हैं.
हरिजनों की तादाद हर चुनाव क्षेत्र में लगभग एक जैसी है.
नतीजतन अनेक चुनाव क्षेत्रों में हरिजनों के बहुत सारे वोटों से कांग्रेस को हाथ धोना पड़ेगा.
तीसरी परेशानी खड़ी करेंगे शक्तिशाली विद्रोही आजाद उम्मीदवार.
पिछले चुनाव की तरह इस-बार भी बड़ी संख्या में अगर आजाद उम्मीदवार जीते तो राजनैतिक प्रक्षेकों का खयाल है कि इससे कुल मिला कर सौदेबाजी में भजनलाल जैसे व्यक्ति को फायदा होगा.
ऐसा नहीं है कि देवीलाल को कुर्सी से दूर रखने की देवीलाल को कुर्सी से दूर रखने की कोशिश सिर्फ बंसीलाल ही कर रहे हों.
ऐसा होता तो लड़ाई आमने सामने की होती, और नतीजे भी आसानी से निकाल लिये जाते.
मगर वयोवृद्ध देवीलाल के अपने जाट भाई अजीत सिंह ने लोकदल के टिकट पर ५५ प्रत्याशी खड़े करके उनके घर में सेंध लगाने की योजना बना डाली है.
चौधरी चरण सिंह की मौत ने उन्हें कुछ और बल दिया है.
जाटबहुल क्षेत्रों में अपने उम्मीदवारों के लिए वह बहुत कुछ न भी कर पाये.
लेकिन इन चुनाव क्षेत्रों में जितने भी वोट बटोर लेंगे वे सब देवीलाल की झोली से ही जायेंगे.
दरअसल हरियाणा के जाट मतदाता बड़े असमंजस में हैं.
रोहतक में लोकदल कार्यकर्ताओं से बातचीत करते हुए लगा कि उन्हें चरण सिंह के परिवार से काफी लगाव है.
एक कार्यकर्ता राम सिंह ने बताया,`हम जानते हैं कि हरियाणा में देवीलाल के मुकाबले का नेता है ही नहीं और हमें हर हालत में उनका साथ देना ही होगा.
लेकिन हम यह भी जानते हैं कि केंद्रीय स्तर पर उनकी कोई अहमियत नहीं है.
केंद्रीय नेता के रूप में हम अजीत सिंह को ही देखना चाहते हैं.
'इस असमंजस की हालत में रोहतक के मतदाता किसे वोट देंगे? संघर्ष समिति के प्रत्याशी हरद्वारीलाल को या चौधरी चरण सिंह की पत्नी गायत्री देवी को? लोकदल समर्थकों का एक ऐसा वर्ग भी है जो संसद की सीट पर गायत्री देवी को ही अपना समर्थन देने के पक्ष में है.
एक और कार्यकर्ता (जो नाम देना नहीं चाहता) का कहना था `कुछ दिन पहले देवीलाल ने स्वयं कहा था कि अनुशासन का खयाल रखते हुए हमने टिकट हरद्वारी लाल को दिया है, बाकी आप लोगों की इच्छा.
' यानी लोकदल के ऐसे कार्यकर्ताओं को देवीलाल भी नाराज हैं.
जाट मतदाताओं को पूरा अहसास है कि देवीलाल हरियाणा के सबसे बड़े जाट नेता हैं.
लेकिन चरण सिंह देश के सबसे बड़े जाट नेता रहे हैं.
चरण सिंह की मौत के बाद उन्हें राजकीय सम्मान दिये जाने से गायत्री देवी के समर्थन का आधार निश्चित रूप से बढ़ गया है.
हरद्वारी लाल के लिए चरण सिंह की मौत राजनैतिक मौत साबित हो सकती है.
हरद्वारी लाल के दलबदलू चरित्र के बावजूद उनके पक्ष में दो अहम बातें काम कर सकती हैं.
एक हैं रोहतक शहर का रुझान.
शहर में भाजपा का एक खास प्रभाव रहा है.
आज कुछ अधिक है.
भाजपा समर्थकों के लिए वैसा कोई अनिश्चित नहीं है जैसा लोकदल कार्यकर्ताओं के लिए है.
वे सब हरद्वारी लाल को वोट देंगे.
एक भाजपा कार्यकर्ता अमरपाल के अनुसार `यह सही है कि हरद्वारी लाल का करिश्मा अब उतार पर है.
' लेकिन हमारे लिए वही मोर्चे के उम्मीदवार हैं.
उन के पक्ष में दूसरी बात है उनकी चुनाव शैली.
इस शैली को कुछ लोग मजमाबाजी भी कहते हैं.
इसकी अनेक कहानियां लोगों को याद है.
पिछले चुनाव में सांपला के पास एक गांव छाजा में उन्होंने वोट मांगते समय धमकी दी थी कि अगर इस गांव ने मुझे वोट नहीं दिया तो मैं हार कर यहीं नदी में डूब जाऊंगा.
वैसे हरद्वारी लाल का रंग बिरंगा चुनाव प्रचार चरण सिंह की पत्नी के सहानुभूति वोट काट सकता है, इसमें लोगों को संदेह है.
हरद्वारी लाल और गायत्री देवी के झगड़े में कांग्रेस अपनी सीट निकाल ले जाये तो कोई आश्चर्य नहीं होगा.
रोहतक शहर में चुनाव प्रचार के लिहाज से भाजपा सबसे आगे है.
शहर में इन्हीं का हरा और केसरी झंडा दिखाई पड़ता है.
चुनाव प्रचार के संयोजक प्रदीप जैन अपने उम्मीदवार डाक्टर मंगलसेन की जीत में कोई संदेह नहीं देखते हैं.
दरअसल लोग इंका विधायक और बंसीलाल सरकार के मंत्री श्रीकृष्णदास के काम से खफा हैं.
शहर का विकास तो हुआ नहीं.
किनारे पर पड़ी बस्तियों में पानी बिजली तक नहीं है.
इस बार हरियाणा का नहीं, केंद्र का प्रतिनिधि मानते हैं.
भाजपा अपनी संगठन क्षमता पर भरोसा करती है.
`हमने इस बार चुनाव क्षेत्र के एक एक वोटर का हिसाब लगाया.
जाली मतदान रोकने के लिए चुनाव एजेंटों को ही वोटरों की व्यक्तिगत पहचान का उत्तरदायित्व दिया गया है.
' एक भाजपा कार्यकर्ता के अनुसार' अगर मेरा नाम लिखना हो तो हमारी पार्टी सभी १८ सीटों पर जीत जायेगी.
और `आफ द रिकार्ड' लिखना हो तो १२ पर.
भाजपा के भी कुछ विद्रोही मैदान में हैं.
लेकिन प्रदीप जैन का दावा है कि`इस विद्रोह का कोई मतलब नहीं है.
रोहतक और भिवानी के बीच कलानौर सुरक्षित सीट पर भाजपा के उम्मीदवार हैं जयनारायण रतूड़िया.
जाति के धानक जयनारायण अकेले हरिजन विधायक थे जो भजनलाल के साथ विपक्ष छोड़ कर कांग्रेस में शामिल नहीं हुए थे.
एक कार्यकर्ता ने बताया इस सुरक्षित क्षेत्र में पार्टी की साख का अंदाजा इस बात से लगाया जा सकता है कि हमें इस सीट के लिए १५ लाख रुपये का `आफर' आया था लेकिन निर्धन जयनारायण को ही अपना उम्मीदवार चुना हरिजन कांग्रेस से नाराज हैं यह तो दो एक हरिजन बस्तियों में घूमने से ही पता लग सकता है.
ऐसी ही एक बस्ती है रोहतक की श्याम नगर.
यहां जीवन की जरूरी सुविधाएं भी उपलब्ध नहीं हैं.
बस्ती में अधिकतर धानक जाति के लोग हैं.
कुछ हरिजनों की शिकायत है कि इसी साल फरवरी में केंद्रीय राज्यमंत्री जर्नादन पुजारी ने एक `ऋण मेला' लगवाया, मेले में हरिजनों को कर्जे देने के बदले लिफाफे बांटे गये जिनमें कर्जा लेने का फार्म रखा था.
फार्म में भी सिर्फ वे नियम दर्ज थे जिनके आधार पर कर्जा लिया जा सकता है.
हरिजनों की इस नाराजगी का फायदा कांशीराम की बहुजन समाज पार्टी को मिल सकता है.
लोकदल या भाजपा को सीधा फायदा तो नहीं होगा.
लेकिन ये दोनों पार्टियां बसपा उम्मीदवारों को वरदान मानती हैं.
उनकी नजर में बसपा उम्मीदवार कांग्रेस के तथाकथित वोट बैंक लूटेंगे.
चुनाव क्षेत्र किलोई में लोकदल और बहुजन समाज पार्टी का कार्यालय एक ही मकान में है.
दोनों दलों के कार्यकर्ताओं में गपशप और मिल कर खाना पीना चलता है.
एक लोकदल कार्यकर्ता के अनुसार `हमारी यारी दोस्ती है.
क्योंकि बहुजन समाज पार्टी हमारे लिए कोई खतरा नहीं है.
किलोई में ३५ गांव हैं, चार मतदान केंद्र शहर में भी पड़ते हैं.
हरिजनों की आबादी को देखते हुए बहुजन समाज पार्टी को पांच सात हजार से अधिक वोट मिलने की आशा नहीं है.
फिर भी भविष्य पर नजर रखते हुए अपना आधार मजबूत करने के लिए उसने उम्मीदवार खड़े किये हैं.
डा.
सुरेश कुमार नांदल का मानना है `आज यदि यह पार्टी इतने वोट लेने में सफल हो जाये कि कांग्रेस की कई सीटें चली जायें तो अगले चुनाव में विपक्षी दल स्वयं ही इस पार्टी के साथ चुनावी तालमेल करने को उत्सुक दिखाई देंगे.
यह पार्टी भविष्य के लिए बीज बो रही है.
''
