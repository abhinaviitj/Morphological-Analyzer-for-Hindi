<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><अन्ग्होपड्हय्, ठरन्हन्कर्><घन्डेव्ट><१९८५><शर्- ठिमेस् औङ् ईन्डिअ><णेत् ढेल्हि><१७-१९><२००४><अन्ग्होपड्हय्, ठ्- घन्डेव्ट>

अनिरुद्ध बोला, "जी हां, असुविधा तो कुछ जरूर हुई है आप लोगों को.
"छिरू यानी श्रीहरि पाल गरज उठा, "कुछ? कुछ.
क्या कहते हो? पता है, खेत में पानी रहते हुए भी चूंकि फाल नहीं पजाया जा सका, इसलिए खेती बंद करनी पड़ी?"सारी मजलिस लगभग एक स्वर में बोल उठी- "बिल्कुल.
"अनिरुद्ध अब जरा सप्रतिभ हो संभलकर बैठा और बोला, "अब हमारी सुनिए, मैं आप सबका फाल पजा देता हूं, पहियों में हाल चढ़ाता हूं, हंसिया में धार कर देता हूं, बदले में आप हल पीछे मुझे कच्ची पांच सोली (एक सोली अर्थात बीस सेर) धान देते हैं.
हम इसी पर आज तक काम भी करते आये हैं.
लेकिन आपसे बता दूं, अपना पावना हम प्राय: पाते नहीं हैं.
""नहीं पाते हो?"अब गिरीश ने भी कहा, "जी नहीं.
प्राय: सभी लोग कुछ न कुछ बाकी रख लेते हैं.
और वह बाकी हमें फिर कभी नहीं मिलता.
हम लोगों से अब नहीं बनता.
और जो पंचायत छिरू पाल पर शासन नहीं कर सकती, उस पंचायत को हम नहीं मानते.
"वे दोनों तेजी से निकल गये.
बैठक टूट गयी.
दूसरे ही दिन सुबह खबर मिली, अनिरुद्ध के दो बीघे खेत का कुल अधपका धान किसी ने काट दिया है.
उजड़े खेत की मेड़ पर खड़े होकर अनिरुद्ध ने थिर आंखों जरा देर देखा.
निष्फल क्रोध से अपनी लोहा पीटने वाली हथेलियों को मुट्ठी बांधकर उसने शिकंजे-जैसा सख्त कर लिया.
बड़ी ही तेजी से घर लौटा और अपने अधबंहिया कुरते को पहनते हुए दरवाजे की तरफ बढ़ा.
अनिरुद्ध की पत्नी का नाम है पद्यणि- कद की लंबी, जवान.
अनिरुद्ध को इस ढंग से बाहर जाते देख वह उससे भी तेजी से चलकर आगे जा खड़ी हुई.
बोली, "जा कहां रहे हो?"अनिरुद्ध ने कहा, "मारपीट करने नहीं जा रहा हूं, थाने पर जा रहा हूं.
रास्ता छोड़ दे.
" गुस्से से अनिरुद्ध की आवाज रौ-रौ कर रही थी.
पद्य ने थिर भाव से गरदन हिलाकर कहा, "छिरू मंडल ने तुम्हारा धान चुराया है, इस बात पर इस इलाके में कौन यकीन करेगा?""अरे अन्नी भाई हो?" तभी गिरीश पुकारते हुए अंदर आ गया.
बाहर रास्ते पर ही साइकिल की टुनटुन घंटी बजी.
और साथ ही साथ आवाज आयी- "अनिरुद्ध" डाक्टर जगन्नाथ घोष थे.
अनिरुद्ध और गिरीश दोनों जने बाहर निकले.
उनके बाहर निकलते ही डाक्टर ने बिना किसी भूमिका के कहा, "थाने में डायरी लिखा दी?""जी, सभी मना कर रहे हैं.
कहते हैं, छिरू पाल ने चोरी की है, भला इस बात पर कौन विश्वास करेगा?"साइकिल पर सवार होकर डाक्टर ने कहा, "तू बेफिक्र जा.
मैं शाम को आऊंगा.
यह मत कहना कि चोरी करने के लिए धान काट लिया है.
कहना कि गुस्से में मेरा नुकसान करने के लिए चोरी की है.
"अनिरुद्ध फइर घर के अंदर नहीं गया कि कहीं पद्य फिर न बाधा दे.
वह डाक्टर की साइकिल के साथ-साथ ही चलने लगा.
दूसरे दिन पुलिस की जांच-पड़ताल हो गयी.
अनिरुद्ध ने छिरू पाल पर संदेह करके नालिश की थी, लेकिन पुलिस ने आकर बैहार जोतने वाले सतीश बाउरी के घर की खाना तलाशी ली और तहस-नहस करके उसे खींच लायी.
घंटों उससे पूछताछ करके उसके नाकों दम कर दिया और अंत में उसे छोड़ भी दिया.
हां, छिरू पाल के घर के खलिहान को भी एक बार घूम-घामकर देखा पुलिस ने- लेकिन वहां दो बीघा जमीन के अधपके धान का एक तिनका भी न मिला.
छिरू मारे क्रोध के अपने मन में ही ऐंठ रहा था.
उसके दिमाग में बहुत-सी बातें चक्कर काट रही थीं.
"घर में आग लगा दूं तो कैसा रहे?"दूसरे ही क्षण लगा- न! जरा सी उत्तेजना में ऐसा कुछ कर बैठने से, हो सकता है- शायद फिर ऐसे ही झमेले में पड़ना पड़े.
आज ही जमादार को पचास रुपये देने पड़े.
अनिरुद्ध रात के नौ-दस बजे उस पार से लौटता है.
अंधेरे में अचानक हमला- न! कहीं पकड़ा गया तो फांसी हो जायेगी.
हां! एक तरकीब और है.
अनिरुद्ध जब घर में नहीं रहे तो दीवार फांदकर पद्य को.
.
.
! श्रीहरि का कलेजा जोरों से धड़कने लगा.
लेकिन लंबी-तगड़ी उस लुहारिन का वह गंडासा बड़ा तेज है.
श्रीहरि की स्त्री चिलम भरकर दे गयी.
चिलम श्रीहरि को जंची नहीं.
दीवार की कील में टंगे कुरते से बीड़ी-दियासलाई निकालकर वह निकल पड़ा.
अंधेरी गलियों से होता हुआ वह हरिजन टोले के पास पहुंचा.
श्रीहरि ने एक बीड़ी सुलगायी और जलती हुई बीड़ी पातू के छप्पर पर फेंक तेजी से अपने घर की ओर चला गया.
कुछ ही देर में गांव के ऊपर का अंधेरा आसमान लाल आभा से भयावना हो उठा.
अकेले पातू का नहीं, पातू के घर को आग ने फैलकर हरिजन टोले के सारे घरों का ही स्वाहा कर दिया.
सारे टोले को जलाने की नीयत श्रीहरि की नहीं थी.
लेकिन जब स्वाहा हो ही गया तो उसका भी अफसोस उसे नहीं हुआ.
जल गया तो ठीक ही हुआ.
बीच-बीच में ऐसा विपर्यय हुए बिना ये छोटे लोग नवते नहीं.
कमबख्तों का दिमाग ऊंचा होता जा रहा था.
बड़ी देर तक रुके रहने के बाद वह उठा और उस स्वाहा हुए टोले की तरफ चला.
लेकिन जाते-जाते भी कई बार पलटा.
अजीब सकुचाहट-सी हो रही थी उसके भीतर.
अंत में अपने चरवाहे के घर जाने की सोच वह आगे बढ़ा.
घर का चरवाहा- ऐसी आपत के समय उसकी खोज लेना फर्ज था.
चरवाहे के बाप से उसने कहा, "सुन, जितना पुआल लगे, मेरे यहां से ले आ.
लकड़ी-बांस भी ले लेना- छौनी कर ले.
कल धान भी ले लेना- समझा?"लड़के का बाप एक प्रकार से श्रीहरि के पैरों पर लोट गया.
इस बीच और भी दो-एक जने आ खड़े हुए थे.
एक ने हाथ जोड़कर कहा, "जी, थोड़ा बहुत करके हमें भी अगर धान देते.
उसके बिना तो भूखों मरने की नौबत होगी.
""खैर, आज हर घर को पांच सेर के हिसाब से चावल दे देता हूं.
थोड़ा बहुत धान भी दूगा.
टोले में सबको कह देना.
""जय हो.
आपकी जय-जयकार हो.
दूध-पूत से फलें आप.
"श्रीहरि की उदरता से अभिभूत होकर वह आदमी दौड़कर मुहल्ले में गया.
देवनाथ घोष-देबू पंडित जरा स्वतंत्र-सा आदमी है.
अपनी विद्या-बुद्धि पर उसे अगाध विश्वास है.
खोज-खोजकर वह किताबें जुटाता और पढ़ता है.
देबू का खयाल है, यदि पढ़ने का मौका मिलता तो वह मजिस्ट्रेट तक हो सकता था.
लेकिन अचनाक बाप की मृत्यु हो गयी.
खेती-बारी, घर-गृहस्थी देखनेवाला दूसरा आदमी नहीं था घर में.
पास एक कौड़ी नहीं, घर में धान का दाना नहीं.
इसी से पढ़ाई छोड़कर वह गृहस्थी में लग गया.
सामाजिक आचार-व्यवहार सब खत्म हो चला है.
गांव में कोई मरता है तो उसकी लाश निकलने में मुश्किल पड़ती है.
सामाजिक भोज में गरीब-अमीर का एक ही पंक्ति में भेद दिखाई पड़ता है, लुहार, बढ़ई, बजनिये ने काम छोड़ दिया है, दाई-नाऊ सनातन नियमों को तोड़ने पर उतारू हैं.
ऐसे प्रश्न जिनका सिरदर्द बने रहते हैं, देबू उन्हीं लोगों में से है.
अनिरूद्ध और छिरू पाल- इन दो व्यक्तियों ने गांव की सारी श्रृंखला तोड़ दी.
गिरीश बढ़ई और तारा हजाम भी साथ हैं.
जमींदार को, धनी महाजन को देबू घृणा करता है.
जब वह छोटा था, तब एक बार बाकी लगान के लिए जमींदार बाबुओं ने उसके पिता को सारा दिन कचहरी में रोक रखा था.
भयभीत देबू तीन बार बाबुओं की कचहरी में जाकर खड़ा-खड़ा रोता रहा था.
दो बार दरबान की डांट खाकर भाग भी आया था.
आखिरी बार उसे देखकर बाबू ने कहा था, "अगर अबकी बार तू आया छोरे, तो जेल में बंद कर दूंगा.
" देबू को महज डराने के लिए उन्होंने ऐसा कहा था.
यह बात देबू आज समझता है.
लेकिन उसकी यह धारणा हरगिज नहीं गयी कि जमींदार जुल्मी होते हैं.
चंडीमंडप में बैठकर पढ़ाते हुए देबू चंडीमंडप की सोचता.
वह चंडी-मंडप कभी गांव का हृदय था, जीवन-शक्ति का केंद्र.
पूजा-पाठ, आनंद-उत्सव, विवाह-श्राद्ध सब यहीं होता था.
गांव में जोर जुल्म, अन्याय-अवि:चार दिखाई पड़ता तो यहीं पंचायत बैठा करती थी.
यहीं फैसला होता था.
विश्वनाथ ने हंसकर जवाब दिया था, "चंडीमंडप बूढ़ा हो चुका है, अब वह मरेगा.
"देबू ने अधिक तीब्रता से प्रतिवाद करते हुए कहा था, "छि: छि:, विशु भाई, तुम न्यायरत्न के पोते हो.
तुम्हारे मुंह से यह बात नहीं सोहाती.
तुम्हें इसका प्रायश्चित करना चाहिए.
" देबू जी-जान से अपने संस्कार को जकड़े हुए है.
लड़कों को छुट्टी देने के बाद भी देबू चंडीमंडप में अकेले बैठकर यही सब बातें सोच रहा था कि किसी ने रास्ते से आवाज दी, "अजी ओ, गुरुजी!""कौन?""हाय राम.
बैठे-बैठे इतना क्या सोच रहे हो?" पातू की बहन दुर्गा दूध बेचने जा रही थी.
उसी ने रास्ते से टोककर बात की.
भंवें सिकोड़कर देबू ने कहा, "उससे तुझे क्या मतलब?"दुर्गा को देबू फूटी आंखों भी नहीं देख सकता था.
बदचलन है वह, गयी बीती, पापिन, खास करके वह उस छिरू से गहरा संबंध रखती है.
उसे देबू घृणा करता है.
दुर्गा ने हंसकर कहा, "मतलब मुझे नहीं, तुम्हारी बहू को है.
दरवाजे पर खड़ी बिलू दीदी रास्ता निहार रही है.
"अरे हां, ठीक तो! देबू को अब खयाल आया.
वह झटपट उठा.
ओह, काफी वक्त हो गया.
वह जल्दी-जल्दी भागकर घर पहुंचा.
देबू के चले जाने के बाद भी दुर्गा देर तक खड़ी रही.
देबू उसे अच्छा लगता है, बहुत अच्छा.
छिरू को अब वह घृणा करती है.
जाड़ों के दिन- पानी की कनकनी सुई-सी चुभाती.
सबेरे-सबेरे दो बार नहाने से पद्म अनमनी-सी हो गयी.
दिन भर में भी उसकी तबीयत संभली नहीं.
रसोईघर की गरमी में भी उसे आराम नहीं मिला.
सब बना चुकी, मगर खाया कुछ नहीं.
अनिरुद्ध के लिए रख दिया.
अनिरुद्ध सबेरे ही कलेवा लेकर मयूराक्षी के उसपार अपनी नयी दूकान को चल दिया था.
तीसरे पहर वह लौटा.
पद्म चुपचाप दीवार के सहारे बैठी थी.
अनिरुद्ध को देखकर उसने उठना चाहा लेकिन उठ न सकी, कांपते-कांपते वह दीवार के सहारे धीरे-धीरे नीचे को बैठी और फिर धरती पर लुढ़क गयी.
अनिरुद्ध जगन डाक्टर के पास दौड़ा.
रास्ते में चंडीमंडप में डाक्टर की आवाज सुनाई पड़ी.
वह वहां गया, उस समय वहां गांव के सभी लोग इकट्ठे हुए थे.
और डाक्टर, केवल यही कहता जा रहा था- दरखास्त दूंगा.
कमिश्नर को तार दूंगा.
सरदी-पेटीवाला एक सरकारी चपरासी चंडीमंडप की दीवार पर एक नोटिस चिपका रहा था- "अगली पूस से इस गांव में सर्वे सेटलमेंट की खानापूरी होगी.
लोगों को आदेश दिया जाता है कि वे अपने-अपने खेतों पर मौजूद रहें और अपनी चौहद्दी दिखा दें.
ऐसा न करने पर उन पर कानूनी कार्रवाई की जायेगी.
"देबू एक किनारे चुपचाप खड़ा था.
अनिरुद्ध लपककर उसी के पास पहुंचा.
जंक्शन बाजार से लौटते वक्त दुर्गा से उसने सारी बातें सुनी थीं.
देबू को वह सदा से चाहता है, उस पर श्रद्धा रखता है.
उस रोज भी वह उस पर ठीक नाराज नहीं हुआ था, बल्कि रूठा था.
आज भी दुर्गा से जो सुना तो उसका वह रूठना जाता रहा और गाढ़े स्नेह से जी भर गया.
आवेश से कांपती हुई आवाज में बोला- "देबू भाई!" अनिरुद्ध रो पड़ा.
पद्म की मूर्छा बाकायदा एक रोग हो गयी.
लगभग एक महीने तो वह रोज ही मूर्च्छित हो जाती.
परिणाम यह कि उतने में ही बांझ पद्य का बलिष्ठ शरीर कमजोर और दुबला हो गया.
अभावों के दुख पर यह दुश्चिता.
अनिरुद्ध कहीं पागल न हो जाये.
जगन डाक्टर की सलाह से उस रोज वह कंकना अस्पताल के डाक्टर को बुला लाया.
अस्पताल के डाक्टर ने बताया, "यह एक प्रकार की मूर्च्छा है.
खासकर बांझ औरतों को, जिन्हें बाल-बच्चे नहीं होते, यह बीमारी ज्यादा होती है.
"पूस की संकरात के दिन पूस-लक्ष्मी यानी पूस-पर्व.
नवान्न के डेढ़ेक महीने बाद गांववालों के जीवन में एक और सार्वजनिक उत्सव आया.
लेकिन अनिरुद्ध की कोई तैयारी नहीं हुई.
एक तो पद्म बीमार, तिस पर हाथ बिल्कुल खाली.
पूस का पूरा महीना ही उसका लुंहारखाना बंद रहा.
इधर सरकारी सेटलमेंट आया है.
नोटिस दी गयी है कि अपनी-अपनी जमीन की मिल्कियत और हकूक के सबूत के साथ हाजिर रहना पड़ेगा.
नहीं तो सेटलमेंट के कानून के मुताबिक दंड दिया जायेगा.
एक टुकड़ा जमीन के लिए कानूनगो और अमीनों के साथ सुबह से तीसरा पहर हो जाता; पके धान के खेतों से जंजीर खींचते हुए उस जमीन तक पहुंचने में चार-पांच दिन लग जाते.
उस टुकड़े के बाद चार-पांच दिन फिर कुछ नहीं, उसके बाद ही कहीं दूसरा टुकड़ा.
अनिरुद्ध ही की नहीं, सारे गांव के लोगों की जिल्लत-जहमत का अंत नहीं था.
पूस की संकरात पर घर में लक्ष्मी का सिंहासन बिठाने की तैयारी चल रही थी, लेकिन लक्ष्मी तो अभी खेतों में ही थी.
