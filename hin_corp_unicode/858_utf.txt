<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><इकस् खुमर् झ्ह><खहन् णहिन् ःउइ ःइन्स><१९९१><ंइट्र फ्रकस्हन् फ्रिवटे ळिमिटेड्><आल्लहबड्><६६-६८><२३१०><ंअय-ख्हन् णहिन् ःउइ ःइन्स><ढेएप आगर्तल्>

"मैने पहले से ही कहा था कि इस चुनाव में काफी हिंसा होगी और लोग बेहिसाब मारे
जायेंगे."श्रीपेरूमबुदुर में अपने जीवन की अंतिम चुनावी सभा को संबोधित करने के
लगभग डेढ़ घंटा पहले पत्रकारों के एक सवाल का जवाब देते हुए राजीव गांधी ने कहा
था. और थोड़ी ही देर बाद देश में अब तक के सर्वाधिक खूनी चुनाव की चरम परिणति
राजीव गांधी की ही मर्मातक हत्या में हुई. चुनावी घोषणा के साथ ही यह तय माना जा
रहा था कि जाति,संप्रदाय,क्षेत्रीयता और ऐसे जितने भी वीभत्स कारकों, जो किसी
लोकतात्रिक व्यवस्था की आखिरी विकृति हो सकते हैं,के जुगुप्सापूर्ण परिवेश में
यह चुनाव होगा. वही हुआ भी. नामांकन पत्र दाखिल किये जाने के पहले से लेकर २० मई
को हुए प्रथम चरण के मतदान तर राजनीतिक नेता व कार्यकर्ता काफी तादाद में हिंसक
राजनीति की बलि तो चढ़ ही गये थे,शेष बची सीटों के लिए मतदान के पहले राजीव
गांधी की हत्या ने सभी चुनावी हिंसक वाक्यों को पीछे छोड़ दिया.
पहले चरण के मतदान के पहले ही विभिन्न दलों के कई उम्मीदवार देश के कई प्रांतों
में मौत के घाट उतार दिये गये. राजनीतिक हत्याओं के इस तेज दौर में सबसे पहले
खाता बिहार ने ही खोला, जब गोपालगंज के पूर्व सांसद और वरिष्ठ जनतादल नेता नगीना
राय की हत्या १० अप्रैल को हो गयी. फिर मतदान के पांच दिन पूर्व गया के भाजपा
प्रत्याशी ईश्वर चौधरी का खून हो गया. ईश्वर चौधरी पिछले संसदीय चुनाव में गया से
ही भाजपा टिकट पर जीते थे. यही स्थिति उत्तर प्रदेश में भी रही विधानसभा चुनाव
लड़ रहे कई उम्मीदवारों को मतदान के पहले ही जान से हाथ धोना पड़ा. उत्तर
प्रदेश के खेकड़ा विधानसभा क्षेत्र से निर्दलीय प्रत्याशी प्रताप सिंह की गोली
मार कर हत्या कर दी गयी. इसी तरह तुलसीपुर से विधानसभा का चुनाव लड़ रहे जमाल
अहमद मार दिये गये.यही हाल पंजाब में हुआ जहां काफी संख्या में उम्मीदवारों की
जाने गयीं. अकालीदल (बादल) के टिकट पर नौशेरा पन्नुआ विघानसभाई सीट से चुनाव लड़
रहे पंजाब के पूर्व मंत्री हरभजन सिंह संधू की हत्या मई के तीसरे सप्ताह में कर
दी गयी.लुधियाना लोकसभा सीट से अकालीदल (पंथिक) के उम्मीदवार सिकतार सिंह का खून
कर दिया गया.अकालीदल(मान) के टिकट पर विधानसभा चुनाव लड़ रहे मिल्कियत सिंह
सिद्धू मार डाले गये. जालंधर विधानसभा सीट से निर्दलीय उम्मीदवार के रूप में
चुनाव लड़ रहे कमलजीत सिंह को जान गंवानी पड़ी. इसी तरह निर्दलीय प्रत्याशी
अजमेर सिंह खालसा, बलविंदर सिंह तथा आल इंडिया सिख स्टूडेंट्स फेडरेशन की ओर से
विधानसभा चुनाव में खड़े प्रीतम सिंह चीमा को मौत के घाट उतरना पड़ा. सिर्फ
उम्मीदवार ही नहीं, विभिन्न दलों के छोटे से लेकर प्रमुख कार्यकर्ता तक देश के
विभिन्न हिस्सों में बेतहाशा मारे गये.
देशव्यापी हिंसा
बेशक राजनीतिक कार्यकर्ताओं की हत्या के मामले में बिहार अव्वल रहा. यही वजह रही
कि चुनाव अभियान के सघन दौर के बीच आये दिन मुख्य चुनाव आयुक्त टीएन शेषन तथा
बिहार के मुख्यमंत्री लालू यादव की लगातार तीखी झड़पें होती रहीं. चुनाव आयोग की
ओर से लगातार यह चेतावनी बिहार सरकार को दी जाती रही कि अगर इसी तरह चुनाव
अभियान के बिच खूनी दौर बढ़ता गया, तो बिहार में सिवा चुनाव स्थगित करने के और
कोई रास्ता नहीं बचेगा.दूसरी तरफ मुख्यमंत्री लालू यादव भी गया में भाजपा
प्रत्याशी ईश्वर चौधरी की हत्या जैसी घटना के बावजूद यह दावा करते रहे कि बिहार
में चुनाव को लेकर कही कोई हिंसक माहौल नहीं है और चुनाव आयोग पूर्वग्रहग्रस्त
होकर बिहार में चुनाव रूकवाना चाहता है.पर यह सच था कि इतनी संख्या में राजनीतिक
कार्यकर्ता इसके पूर्व बिहार के किसी भी चुनाव में महज चुनाव अभियान के दौरान
नहीं मारे गये थे. २ मई को आरा रेलवे स्टेशन की पटरियों पर पूर्व विधायक सूरज
नारायण शर्मा की लाश क्षत-विक्षत अवस्था में पायी गयी.उसी दिन सिवान में एक
प्रमुख भाजपा कार्यकर्ता यदुनाथ पांडेय की गोली मार कर हत्या कर दी गयी.साथ ही
सिवान जिले के दरौली थाने के तहत आईपीएफ कार्यकर्ता और अन्य दलों के कार्यकर्ताओ
के बिच हुई मुठभेड़ में तीन लोग बुरी तरह जख्मी भी हुए.मई के ही पहले सप्ताह में
पटना के धनरूआ क्षेत्र में गरीबन मोची नामक एक आईपीएफ कार्यकर्ता का खून हो
गया.इस घटना से उत्तेजित आईपीएफ कार्यकर्ताओं ने उग्र प्रदर्शन किया. फिर
खुसरूपुर में भाजपा कार्यकर्ता उमेश यादव का खून हो गया. बिहार भाजपाके दिग्गज
नेता तथा पूर्व मंत्री ठाकुरप्रसाद सिंह के पुत्र सुबोध कुमार की हत्या
मुजफ्फरपुर के निकट भगवानपुर रेलवे क्रासिंग के पास मई के पहले सप्ताह में कर दी
गयी. हजारीबाग में भारतीय कम्युनिस्ट पार्टी के प्रमुख कार्यकर्ता गोविंद महतो
मौत के घाट उतार दिये गये. सिंहभूम में कांग्रेस प्रताशी विजय सिंह सोय के दाएं
हाथ कहे जानेवाले दिलीप की जान मतदान के पहले बम मार कर ले ली गयी.इन सब वाकयों
के पहले जहानाबाद के प्रमुख युवा कांग्रेस नेता रामविनय शर्मा, दलसिंह-सराय के
प्रमुख कम्युनिस्ट कार्यकर्ता नंदकिशोर झा और अजय झा तथा जमशेदपुर के राजनीतिक
कार्यकर्ता लेखराज प्रधान मौत की नींद सुलाये जा चुके थे.बहरहाल, इन प्रमुख
राजनीतिक कार्यकर्ताओ के अलावा छोटे-छोटे तकरीबन पचास से ऊपर राजनीतिक
कार्यकर्ता सिर्फ बिहार में चुनाव अभियान के मध्य दुनिया से विदा कर दिये गये.
उत्तर प्रदेश में भी अनगिनत राजनीतिक कार्यकर्ताओ को चुनाव अभियान के बीच ही
संसार से उठ जाना पड़ा. अमेठी से निर्दलीय चुनाव लड़ रहे राजेंद्र सिंह के भाई
जीतेंद्र सिह की हत्या रहस्यमय परिस्थितियों में हो गयी. कानपुर में कांग्रेंस
कार्यकर्ता पीयूष मिश्र का खून हो गया. कानपुर की स्थिति यों भी मतदान के पहले
अत्यंत विस्फोटक हो गयी थी. इस चुनावी हिसा के तीखे दौर में कानपुर में सजपा
प्रत्यासी तसलीम अशरफ के घायल होने के अलावा एक महिला सहित तीन लोग मारे गये साथ
ही कानपुर के सीपी में आग लगा दी गयी.यह वह भड़का जब भाजपा प्रत्याशी जुलूस
निकला. २ मई को को गाजीपुर प्रमुख क्मयुनिस्ट कार्यकर्ता मार डाले गये और
गोरखपुर के निकट एक ब्लाक उपप्रमुख का खून कर दिया गया.फतेहपुर में पोस्टर साटने
जैसी मामूली बात पर बहुजन समाज पार्टी के एक कार्यकर्ता को गोली खाकर जान दे
देनी पड़ी.
चुनाव अभियान के प्रथम चरण में ही आंध्रप्रदेश के कांग्रेसी विधायक एस
चेन्नारेड्डी की हत्या पीपुल्सवार ग्रुप नामक चर्चित नक्सली संगठन द्वारा कर दी
गयी.इतना ही नहीं ११ मई को पूर्व केन्द्रिय मंत्री पी शिवशंकर के पुत्र पी
सुधीरकुमार, जो आंध्रप्रदेश में कांग्रेस विधायक होने के साथ-साथ आंध्रप्रदेश
युवक कांग्रेस के अध्यक्ष भी हैं, को हिमायतनगर स्थित उनके निवास से नक्सलियों
ने उठा लिया.सुधीर कुमार के इस अपहरण के दौरान युवा इंका के एक कार्यकर्ता तथा
एक अवकाशप्राप्त इंसपेक्टर की गोली मार कर नक्सलियों ने हत्या कर दी, साथ ही
सुधीरकुमार के अंगरक्षक को बुरी तरह गोली से जख्मी कर दिया. ११ मई तक यों भी
आंध्रप्रदेश की चुनावी हिसा में ४० से अधिक लोग मारे जा चुके थे. इनमें अधिकांश
राजनीतिक कार्यकर्ता ही थे. तेलुगूदेशम के एक विधायक पी शिवरेड्डी पर बम फेंका
गया जिसमें वे बस जख्मी होकर रह गये. सुधीरकुमार की रिहाई के लिए नक्सलियों ने
शर्त रखी थी कि विशाखापत्तनम जेल में बंद अगर उनके चार नक्सली साथी २४ घंटे के
भीतर रिहा नहीं किये गये, तो सुधीरकुमार की लाश सरकार को भिजवा दी जायेगी.
अखिरकार विवश हो आंध्र सरकार ने इन चार नक्सलियों को जेल से मुक्त किया, तब जाकर
नक्सलियों ने सुधीरकुमार की जान बख्सी. इस वाकये के अलावा पीपुल्सवार ग्रुपवालों
में एक सब इंसपेक्टर सहित तीन पुलिसकर्मियों को मी के तीसरे सप्ताह में मार
डाला.कर्नाटक में भी कम हिंसक वारदात नहीं हुई.हासन की प्रतिष्ठाजनक सीट को लेकर
कायम तनातनी में कई कार्यकर्ताओं को जान गंवानी पड़ी या हाथ-पांव कटाकर विकलांग
होना पड़ा. इस क्षेत्र से कमाजवादी जनता पार्टी के प्रत्यासी एचडी देवगौडा तथा
कांग्रेस प्रत्याशी एचसी श्रीकांतय्या में अर्से से अदावत रही है. चुनाव अभियान
के शुरूआती दौर में हासन क्षेत्र के एक सक्रिय राजनीतिक कार्यकर्ता शिवस्वामी का
खून हो गया. शिवस्वामी देवगौडा का समर्थक बताया जाता था. इस घटना के फौरन बाद
इसी क्षेत्र के दो युवा कार्यकर्ताओं के हाथ काट डाले गये जो कांग्रेस प्रत्याशी
श्रीकांतय्या के समर्थक बताये जाते थे.उत्तर कन्नड़ जिले के भटकल क्षेत्र में १७
मई को दो गुटों में तीखी झड़प हुई जिसे नियंत्रित करने के लिए पुलिस को गोली
चलानी पड़ गयी. इसमें दो लोगों की मौत हो गयी. जख्मी तो अनगिनत हुए. ऐसी हिंसक
झड़पें कर्नाटक के कई चुनाव क्षेत्रों में हुई.
पश्चिम बंगाल के मिदनापुर में ऐसी ही खूनी अदावत में झारखंड पार्टी के गोराचंद
सरदार तथा भारतीय कम्युनिस्ट पार्टी के सुनील सिंह राय मारे गये. पचासेक लोग
जख्मी हुए. ९ मई को कलकत्ता उत्तर-पूर्वी क्षेत्र के फूलबागान में कांग्रेस
कार्यकर्ताओं पर हमले की घटना हुई दार्जिलिंग में सीपीएम तथा गोरखा नेशनल
लिबरेशन फ्रंट के कार्यकर्ताओ के बीच हुए टकराव में दो दर्जन लोग घायल हुए.
पश्चिम बंगाल प्रदेश काग्रेस के महासचिव प्रदीप भट्टाचार्य ने शुरू से अंत तक
लगातार यह आरोप लगाया कि वाममोर्चा प्रदेश में आतंक का सहारा लेकर चुनाव जीतने
की पूरी तैयारी किए बैठा है. कांग्रेस नेताओं का आरोप था कि कांग्रेस
प्रत्याशियों के साथ लगभग अधिकांश चुनाव क्षेत्रों में सीपीएम कार्यकर्ता
बदसलूकी कर रहे हैं. १६ मई को तो लोकसभा के लिए कांग्रेस प्रत्याशी पूर्व
केंद्रिय मंत्री अजित पांजा के साथ सीपीएम कार्यकर्ताओं ने काफी दुर्व्यवहार
किया. रोज-ब-रोज बढ़ते जा रहे इन वाकयों को लेकर मुख्य चुनाव आयुक्त टीएन शेषन
ने १७ मई को कहा कि पश्चिम बंगाल को झाड़ग्राम तथा कलकत्ता उत्तर-पूर्वी क्षेत्र
में बिगड़ी विधि-व्यवस्था के कारण चुनाव स्थगित ही करना पड़ेगा. पर पश्चिम बंगाल
सरकार के मुख्य सचिव एन कृष्णमूर्ति ने तत्काल बैठक बुलायी और मुख्य चुनाव
आयुक्त की इस उक्ति को निराधार बताया.
त्रिपुरा में भी चुनावी हिंसा की अनगिनत वारदात हुई. ४ मई को त्रिपुरा के
बेलोनिया क्षेत्र में कांग्रेस के एक युवा कार्यकर्ता हरीश पाल का खून हो
गया.कांग्रेस वालों ने आरोप लगाया कि पाल की हत्या में सीपीएम का हाथ है. ५ मई
को त्रिपुरा के ही धर्मनगर इलाके में ऋषिकेश पाल गयी तो पलटकर सीपीएम वालों ने
इसके लिए कांग्रेस पर आरोप लगाया. सीपीएम नेताओ का यह भी आरोप था कि हरकिशन सिंह
सुरजीत जब मई के पहले सप्ताह में अगरतला में सीपीएम की रैली को संबोधित कर वापस
गये उसके बाद रैली से लौट रहे उनके कार्यकर्ताओं पर कांग्रेस कार्यकर्ताओं ने
जगह-जगह हमला किया और इसमें दो सौ लोग घायल हुए. इस आरोप के जवाब में त्रिपुरा
के मुख्यमंत्री सुधीर रंजन मजूमदार ने कहा कि कांग्रेस की सभा में जा रहे उनके
कार्यकर्ताओं पर सीपीएम वालों ने ही हमला किया जिससे कांग्रेस के वरिष्ठ नेता
सुखेन घोष तथा हरिपद साहा घायल हो गये.
उड़ीसा में भी काफी कुछ तीखी झड़पें चुनाव अभियान के दौरान हुई.जनतादल के विधायक
प्रदीप महारथी के आठ समर्थकों को पुलिस ने इसी क्रम में गिरफ्तार भी किया.
प्रदीप के समर्थकों पर आरोप था कि उनलोगों ने कांग्रेस की प्रचार गाड़ियों पर
हमला किया. भाजपा की उड़ीसा शाखा ने भी राज्य सरकार को एक दर्जन से अधिक ऐसी
घटनाओं की सूची दी जिसमें जिक्र था कि कहां-कहां भाजपा कार्यकर्ताओ पर हमले हुए.
कालाहांडी जिले के भवानीपटना में समाजवादी जनतापार्टी प्रत्याशी भक्तचरण दास के
भाई सहित छह लोग तत्काल गिरफ्तार कर लिये गये.उड़ीसा प्रदेश कांग्रेस के प्रमुख
नेता ब्रजमोहन महंती ने उड़ीसा के अतिरिक्त मुख्य चुनाव आयुक्त से मिलकर शिकायत
की कि सुंदरगढ़ क्षेत्र में जनतादलवालों ने कांग्रेस कार्यकर्ताओ पर हमला किया
और पुलिस मूकदर्शक बनी बैठी रही. राउरकेला में दीवारों पर नारे लिखने के विवाद
में कांग्रेस व जनतादल के कार्य-~कर्ताओं में खासी झड़प हुई.
चुनाव अभियान के दौरान वरिष्ठ नेताओं पर हमले भी कम नहीं हुए.हमले के प्रकरणों
को लेकर भी बिहार काफी चर्चित रहा.सबसे पहले तो मधेपुरा में राजीव गांधी की
यात्रा के दौरान उन पर हुए हमले की खबर सुर्खियों में आयी.पर स्वयं राजीव गांधी
ने इसका तत्काल खंडन किया था.राजीव गांधी उन हरिजनों की दुरवस्था का जायजा लेने
मधेपुरा गये थे जिन पर पिछले दिनों अत्याचार की घटना हुई थी.२ मई को भाजपा नेता
लालकृष्ण आडवानी पर मधेपुरा की सभा में भीँषण पथराव हुआ. दिन के साढे ग्यारह बजे
मधेपुरा स्थित रासबिहारी हाईस्कूल मैदान में आडवानी ने ज्यों ही भाषण की शुरूआत
की कि मंच पर लोगों ने जमकर पथराव प्रारंभ कर दिया.किसी तरह भाजपा कार्यकर्ताओ व
प्रदेश के भाजपा नेताओं ने मंच पर आडवाणी को अपने घेरे में ले लिया और आडवाणी
घायल होने से बचे. बिहार भाजपा अध्यक्ष ताराकांत झा ने आरोप लगाया कि मधेपुरा
में आडवाणी की हत्या करने की पूरी तैयारी जनतादलवालों ने कर रखी थी आडवाणी पर
हमले की घटना के पहले ३० अप्रैल को उत्तर प्रदेश के मुख्यमंत्री मुलायम सिंह
यादव को बिहार की अपनी चुनावी सभा में भीषण पथराव का शिकार तब होना पड़ा जब वे
बेतिया के शहीद पार्क में समाजवादी जनतापार्टी के उम्मीदवार के लिए भाषण करने
खड़े हुए.६ मई को मुख्यमंत्री लालू यादव जब गिरिडीह में चुनाव सभा संबोधित करने
गये ,तो उन्हें भी पथराव का शिकार होना पड़ा.लालू ने आरोप लगाया कि कांग्रेस और
भाजपावालों ने उनकी सभा में ऐसा किया.११ मई को जब लालू यादव उत्तर प्रदेश के
फैजाबाद में चुनावी सभा को संबोधित करने गये, तो वहां भी पथराव की घटना हुई.इसके
अतिरिक्त चंद्रशेखर सरकार में कपड़ा मंत्री रहे हुकुमदेवनारायण यादव को अपने
चुनाव क्षेत्र दरभंगा में कई जगह हमलों का शिकार होना पड़ा.मुंगेर से समाजवादी
जनतापार्टी के प्रत्याशी धनराज सिंह ने आरोप लगाया कि उन पर हमला किया गया.पर
मुंगेर के जिलाधिकारी गोरेलाल यादव ने इसे झूठ बताया. गिरिडीह में लोकदल
प्रत्याशी गुरूदयाल पर हमला हुआ.झारखंड मुक्ति मोर्चा के नेता शैलेंन्द्र महतो
तथा बेलागंज से जनतादल विधायक सुरेंद्र यादव पर भी गोलियां चलीं.संयोग से ये लोग
बच गये.जहानाबाद की एक निर्दलीय प्रत्याशी कुंती देवी ने प्राथमिकी दर्ज करायी
कि सीपीआई प्रत्यासी रामाश्रय सिंह के लोगों ने उनकी जान लेने की कोशिश की.
उत्तर प्रदेश के गाजीपुर में सीपीआई उम्मीदवार विश्वनाथ शास्त्री गोलियों से
जख्मी हो गये. कांग्रेस के पूर्व मंत्री और उत्तर प्रदेश के रामपुर विधानसभा
क्षेत्र से कांग्रेस प्रत्याशी प्रमोद तिवारी पर भी हमले की घटना हुई. तिवारी
समर्थकों ने आरोप लगाया कि भाजपावालो ने यह हमला किया पश्चिम बंगाल के
मुख्यमंत्री ज्योति बसु एक युवक ने उस समय चाकू से हमला करने का असफल प्रयास
किया जब वे झाड़ग्राम में एक चुनाव सभा को संबोधित कर रहे थे. सीपीएम
कार्यकर्ताओं ने आरोप लगाया कि १३ मई को बीरभूम क्षेत्र में ज्योति बसु के
काफिले पर जो पथराव हुआ उसमें कांग्रेसवालों का हाथ था. कर्नाटक के मंगलूर
लोकसभा सीट से कांग्रेस प्रत्याशी पूर्व केन्द्रीय मंत्री जनार्दन पुजारी पर भी
एक युवक ने चाकू से हमला करने की कोशिश की.शिवसेना के लोगों ने बंबई
उत्तर-पश्चिम क्षेत्र से कांग्रेस प्रत्याशी और चर्चित सिने अभिनेता सुनील दत्त
पर बांद्रा में धावा बोला.गुजरात,राजस्थान,महाराष्ट्र,मध्यप्रदेश,हरियाणा व
दिल्ली में भी हिंसक टकरावों में कार्यकर्ता मारे गये तथा घायल हुए.हरियाणा के
रोहतक में बेरी विधानसभा क्षेत्र से जनतादल प्रत्याशी रघुवीर सिंह के भाई कर्ण
सिंह का खून कर दिया गया.ई के पहले सप्ताह में गुजरात के मुख्यमंत्री चिमनभाई
पटेल के एक अत्यंत निकट के जनतादल(गुजरात) के प्रमुख कार्यकर्ता दीनू भाई की
हत्या हो गयी.
बाहुबलियों का वर्चस्व
चुनाव अभियान के दौरान ज्यादातर निर्दलीय प्रत्याशियों की ही हत्या हुई और इसलिए
ऐन चुनाव अभियान के बीच यह बहस गर्म हो गयी कि निर्दलीय प्रत्याशियो की हत्या के
कारण चुनाव स्थगित किये जाने के नियम को समाप्त किया जाये.पर यह बात बहस तक ही
सीमित होकर रह गयी.आमतौर पर उत्तर प्रदेश और बिहार जैसे प्रांतों में कुछ
अपवादों को छोड़कर वही निर्दलीय.
