<शोचिअल् श्चिएन्चे><फ्ह्य्सिचल् ऐडुचटिओन्><शुडर्स्हन् भ्हर्न्डरि><ऊल्ज्ह मन् शुल्ज्ह><१९८५><णटिओनल् फुब्लिस्हिन्ग् ःओमे><णेत् ढेल्हि><८ टो १५><२६००><शुडेर्स्हन् - ऊल्ज्ह मन् शुल्ज्ह>

मैंने उस प्रौढ़ की ओर देखा, पर उसे अपनी इस हरकत पर जरा भी रंज न था.
मैंने पूछा--"आपने ऐसा क्यों किया? तो उसने कंधे उचका दिये.
मैंने मन में सोचा--यह रोगी तो स्वयं कुछ नहीं बतलायेगा, फिर बेटे की ओर
रुख किया. बेटा घबराया हुआ था. साथ ही महिला बड़ी गमगीन और मायूस लग रही
थी. मैंने अंदाजा लगाया, बीवी होगी. खैर, बेटे ने स्वयं ही कहना शुरू
किया--"यह मेरी मां है. मैं छुट्टी लेकर बैठा हूं. ये मां-बेटी से संभलते
ही नहीं." पिता चमक उठा--"तुम्हें किसने कहा है--मेरी रखवाली करो? मैं
मरना चाहता हूं तो तुम जबरदस्ती मुझे कौन होते हो रोकने वाले? जाओ अपनी
नौकरी पर."
मैंने पुरुष को शांत रहने का इशारा किया. वह खिसियाया-सा चुप हो गया.
"डॉक्टर साहब, यह किसी की बात नहीं सुनते. मेरी बहन भी जवान है. बड़ा
प्यार करते हैं उसे, पर अब उसकी भी नहीं सुनते. जब वह वास्ता देकर कुछ
कहती है तो फटकार देते हैं--जाओ सभी भाड़ में."
"पर आप कुछ तो कारण जानते होंगे. एकाएक तो यह रोग हो नहीं गया."
"यह उम्मीद करते थे, अगला प्रोमोशन इन्हें मिलेगा पर नहीं मिला. किसी और
को तरक्की मिल गयी है. पहले तो चुप हो गये. फिर खाना-पीना छोड़ दिया.
दफ्तर जाने की उत्सुकता नहीं रही. मां समझा-समझाकर तैयार करती. बेमन से
वे दिन पूरा कर आते. तीन सप्ताह से तो जाते ही नहीं. हम कहते हैं, कुछ
नहीं हुआ आपको. आप ऐसे ही घबरा रहे हैं तो जवाब देते हैं--मैं कहीं नहीं
जाऊंगा. घर में चोरी हो जायेगी. तुम्हारा कुछ भी नहीं रह जायेगा.
थोड़ी-थोड़ी देर बाद चिल्ला उठते हैं--देखो-देखो, चोर सब कुछ ले जा रहे
हैं. दफ्तर वाले लोग आते हैं, तो उन्हें देखकर अंदर भाग जाते हैं, अपने
बॉस पर क्रोध से दांत पीसते हैं. बड़बड़ाते हैं--पहले तो मेरा हक मार
दिया. अब इन लुटेरों को मेरा घर लूटने के लिए भेजता है. वह बेचारा भी
रुआंसा, हो उठा."
बेटे को दिलासा देते हुए मैंने कहा--"इनका रोग मेरी समझ में आ गया है.
घबराइए नहीं, ठीक हो जायेगे और अपने काम पर भी जायेंगे." यह आश्वसन पाकर
मां-बेटे के चेहरों पर आशा-भरी मुस्कान आ गयी, पर उस व्यक्ति का चेहरा
खिंचा ही रहा.
बेटे के बारे में पूछा. उसने बताया--"मैं इंजीनियर हूं, पैसे की कमी नहीं
है. इनको समझाता हूं, मैं भी घर की जिम्मेदारी लेता हूं, पर ये किसी तरह
भी प्रभावित नहीं होते. चैन से बैठते तो हैं नहीं. कमरे में चहलकदमी ही
करते रहते हैं. दवाई लेकर भी मुश्किल से केवल एक घंटा ही सो पाते हैं,
फिर उठकर चलने लगते हैं. बार-बार यही कहते हैं--`मुझे मर जाने दो. मेरी
अंतड़ियां जल रही हैं. मैं काम नहीं कर सकता. मुझे नौकरी से निकाल देंगे.
मैं यह अपमान सहन नहीं कर सकता. घर की तबाही होने वाली है. मैं यह सब
नहीं देख सकता. मुझे मर जाने दो."
देखने में रोगी बड़ा थका हुआ और हताश दिखायी दे रहा था. अप्रसन्नता और
वेदना उसके चेहरे से झलक रही थी. वह अपनी उम्र से अधिक लग रहा था.
मैंने बताया--"इन्हें अस्पताल में दाखिल करवाना पड़ेगा."
मां-बेटा राजी हो गये, पर रोगी ने फिर निराशा प्रकट की--"क्यों इतने
झमेले में पड़ते हो, क्या बचा है अब इस जीवन में! किसी भी दवा का मुझपर
असर नहीं होगा. अब मुझे कोई भी नहीं बचा सकता. मेरा मरज लाइलाज है."
पर हम तीनों के निर्णय के सम्मुख रोगी अड़ न सका.
मैंने इस रोगी को बिजली का उपचार देने का निर्णय किया क्योंकि
प्रोढ़ावस्था की हताशा में यह इलाज अधिक कारगार होता है. कहीं किसी अन्य
शारीरिक रोग से पीड़ित न हो, इसलिए पहले उसके शरीर की जांच की. फिर उनकी
बैचेनी को कम करने और नींद लाने के लिए दवाइयां दी. सारी रात निगरानी की
गयी. बेटा भी स्टाफ के साथ बैठा रहा. अगली सुबह उसे खाने के लिए पहले कुछ
नहीं दिया गया. शोच आदि से निवृत्त हो चुकने के बाद, उसे खाली पेट
उपचार-कक्ष में लाया गया. मेज पर लेट जाने को कहा. उसकी मेज के पास उस
समय मैं, बेहोशी की दवा देने वाला डॉक्टर (संवेदनाहरक), एक नर्स और दो
चपरासी थे. वह बड़ा घबराया हुआ और बेचैन था उस समय. उसे अन्त:शिरा
(इंटरवीनस) टीका लगाया गया तो उसे नींद आने लगी. जल्दी ही मूर्छित हो
गया. जैसे ही मूर्छित हुआ, उसे एक और टीका लगाया गया जिससे थोड़ी देर के
लिए उसकी मांसपेशियां हरकत करने में असमर्थ हो गयी. इस प्रक्रिया के बाद
उसकी सांस चलनी रुक गयी. फिर उसे कृत्रिम सांस द्वारा  क्सीजन दी गयी.
उसके दांतों के बीच रबड़ का टुकड़ा (माउथ गैग) रख दिया ताकि दांतों के
भींचने से जिह्वा आदि न कट जाये. तब उसकी साफ और गीली कनपटियों पर बिजली
के यंत्र (इलेक्ट्रोड, विद्युग्र) रख दिए और थोड़े समय के लिए बिजली
का करें: (विद्युतधार) दिया गया, फिर यह यंत्र हटा लिया. आंखों के पपोटों
और पांवों के अंगूठों में हरकत-सी हुई जिससे पता लग गया कि उसके दिमाग
में बिजली पहुंच गयी है. उसको फिर एक दो मिनट के लिए  क्सीजन दी, तब उसकी
सांस चलनी आरंभ हो गयी और उसकी मांसपेशियों के सिकुड़ने की क्षमता लौट
आयी. कुछ ही मिनटों में उसकी बेहोशी दूर हो गयी.
कुछ क्षणों तक उसे वहीं लिटाये रखा. फिर उसे वार्ड में ले आये.
जब काफी संभल गया तब उसे नाश्ता दिया. काफी अरसे के बाद आज उसे फिर खाने
की इच्छा हुई. तीन-चार घंटों तक ठीक रहा. बेटे और बीवी से बातें कीं.
चेहरे पर कुछ चमक-सी आ गयी, पर दोपहर को फिर खाने की अनिच्छा प्रकट की.
पुन: दुखी और बेचैन हो उठा. उसे दवाइयां दी गयीं. रात को सोने की दवा
देनी पड़ी.
अगले दिन उसे फिर बिजली का उपचार दिया गया. दो दिन बाद फिर तीसरा उपचार
दिया गया. दूसरे उपचार के बाद ही काफी सुधार दिखायी दिया. उसकी बेचैनी और
उदासी काफी कम हो गयी थी. नींद भी आ गयी. तीसरे उपचार के बाद उसकी बेचैनी
काफी हद तक दूर हो गयी. आराम से लेटा रहा. उसका भय व आतंक भी कम हो गया.
अब मरने की बात न करता. उसके पुत्र और पत्नी ने राहत की सांस ली.
अगले पखवाड़े में उसे चार और बिजली के उपचार दिये गये. अब उसे भूख भी
अच्छी लग रही थी और वजन भी बढ़ रहा था. उसने काम पर जाने की इच्छा व्यक्त
की. कहने लगा--"मैं अब जल्दी ही काम पर जाना चाहता हूं. क्या हुआ, अभी
तरक्की नहीं हुई, अगली बार हो जायेगी."
अवसादरोधी और बेचैनी को कम करने के लिए दवाइयां (ट्रेक्वी-~लाइजर) दी जा
रही थीं. फिर बेचैनी को कम करनेवाली दवाइयां बंद कर दीं, क्योंकि अब उसकी
बेचैनी दूर हो गयी थी, पर अवसादरोधी दवाइयां जारी रखी गयीं. अगले सप्ताह
उसे नींद आनेवाली गोलियां देने की जरूरत न रही. तीन सप्ताह के बाद उसे घर
जाने की इजाजत दे दी और साथ ही हिदायत दी कि उसने अवसादरोधी दवाइयां लेनी
हैं और एक सप्ताह के बाद अपनी हालत के बारे में बताने के लिए मेरे पास
आना है. तीन महीने के बाद अवसादरोधी दवाइयां भी बंद कर दी गयीं.
उपर्युक्त रोगी प्रौढ़ावस्था की हताशा का था जिसका उपचार ई.सी.टी. कहलाता
है. कुछ लोग डरते हैं. उनके खयाल में बिजली लगवानी बड़ी खतरनाक है. इस
उपचार में बिजली सीमित और हानिरहित मात्रा में दी जाती है. यदि बेहोशी
लाने के लिए और मांसपेशियों को अशक्त करने के लिए दवाई न दी जाये, जैसे
कई मनोचिकित्सक करते हैं तब भी बिजली के इस उपचार से रोगी एकाएक बेहोश हो
जाता है और उसकी मांसपेशियां सिकुड़ जाती हैं, विशेषकर मुंह टेढ़ा हो
जाता है जिससे देखने वाले को लगता है, रोगी को बड़ी तकलीफ हो रही है.
दवाई न भी दी जाये और शरीर ऐसे ऐंठा हुआ लगे तो भी रोगी को कष्ट नहीं
होता क्योंकि वह तो बेहोश होता है.
इस उपचार का १९३४ में बान मेडुबा ने आविष्कार किया था. शरीर को ऐठाने के
लिए उसने रासायनिक पदार्थों का टीका दिया. सन् १९३७ में इटली के सरलिथ और
बिनी ने बिजली से शरीर को ऐंठाने का प्रयोग किया. तभी से सारे विश्व में
मानसिक रोगियों के लिए यह उपचार हो रहा है.
प्रौढ़ावस्था और बुढ़ापे की हताशा के लिए यह उपचार सर्वोत्तम है. यह
उपचार हताशा की दोनों किस्मों के लिए लाभदायक है. एक किस्म में तो रोगी
सुस्त पड़ जाता है और दूसरी किस्म में क्षुब्द और उद्वेलित हो उठता है.
शिजोफ्रेनिया, एंगजाइटी (दुश्चिंता) अथवा आवसेसिव न्युरो सिस (खब्त,
आवेश) इत्यादि रोगों में मुख्यतया हताशा नहीं होती, वहां भी हताशा होने
पर ई. सी. टी. का उपचार कारगर होता है.
तनाव की स्थिति में भी जहां मुख्यतया हताशा नहीं होती, ई. सी. टी. के
उपचार की उस समय आवश्यकता पड़ जाती है जब हताशा अधिक हो जाये, पर इस तनाव
को कम करना जरूरी है.
शिजोफ्रेनिया के रोगियों के लिए ई. सी. टी. का उपचार बड़ा सहा-~यक रहता
है. यहां ट्रेंक्वीलाइजर भी साथ दिये जाते हैं. उत्तेजित रोगियों के लिए
ट्रेंक्वीलाइज और शामक औषधियां मिलाकर दी जाती है.
इस उपचार से लाभ के साथ-साथ कुछ विकृतियां भी आ जाती हैं, पर ये बहुत
थोड़ी मात्रा में होती हैं और जल्दी ही ठीक हो जाती हैं. आम शिकायत
सिर-दर्द की होती है. जब रोगी सिर-दर्द कहे तो उसका सिर दबाना चाहिए और
एस्प्रीन अथवा सेरिडॉन जैसी कोई गोली रोगी को दे दें. जल्दी ही आराम आ
जायेगा. कभी-कभी रोगी को उपचार से पहले की बातें भूल जाती हैं. उपचार के
तुरंत बाद वह आस-पास के वातावरण को समझ नहीं पाता पर कुछ ही मिनटों में
ठीक हो जाता है. कोई-कोई रोगी विस्मृति की अवस्था में अधिक देर रहता है
पर घबराने की जरूरत नहीं, जल्दी ही ठीक हो जाता है. कोई रोगी कै करने
लगता है. जी मचलाने के कारण कुछ समय के लिए यानी एकाध घंटा कुछ खा-पी
नहीं सकता पर अपने-आप ही ठीक हो जाता है. कुछ देने की जरूरत नहीं. यदि यह
उपचार मांसपेशियों को अशक्त करने की दवा के बगैर दिए जायें तो
मांसपेशियों के अधिक सिकुड़ने से हड्डी टूट जाती है. या जोड़ अपनी जगह से
हिल जाते हैं. ये विकृतियां पहले हो जाया करती थीं, पर अब इस संशोधित
उपचार से इन विकृतियों की आशंका नहीं रही.
इस उपचार का आरंभ इस मिथ्या धारणा पर हुआ कि मृगी के रोगी को पगलपन का
दौरा नहीं पड़ता. अत: मनोरोगियों के शरीर को ऐंठाने का प्रयोग किया गया.
इस प्रयोग से ज्ञात हुआ कि यह प्रक्रिया ऐसे रोगियों के लिए उपयोगी सिद्ध
हुई है. तभी से यह उपचार स्वीकृत रूप में चला आ रहा है. यद्यपि जिस धारणा
पर यह उपचार आरंम्भ किया गया था. यह उपचार न व्यावहारिक है न कि
सैद्धांतिक. इस उपचार के बारे में कई धारणाएँ हैं. कुछ मनोचिकित्सकों का
विश्वास है कि यह उपचार एक धमकी है. उपचार के बाद रोगी बेहोश हो जाता है.
इस बेहोशी की अवस्था को रोगी मृत्यु की अवस्था जैसा अनुभव करता है जोकि
वास्तव में उसके लिए मनोवैज्ञानिक आघात होता है. इस अवस्था में रोगी को
लाभ पहुंचता है. कुछ मनोवैज्ञानिकों के अनु-~सार बिजली लगाने से रोगी के
मस्तिष्क को प्रत्यक्षत: स्फूर्ति मिलती है. कुछ अन्य का विश्वास है कि
बिजली मस्तिष्क की सतह से होती हुई मस्तिष्क के केंद्रीय भाग में पहुंचती
है और इस प्रकार हाइपोथैलमस (अधश्वेतक) को स्फूर्ति मिलती है. हाइपोथेलमस
अत: स्रावी ग्रंथियों के स्राव-कार्य और स्वायत स्नायविक (तंत्रिक) तंतु
को जो हमारे आंत-~रिक अंगों की कार्यपद्धति को नियंत्रित करता है,
नियंत्रण में रखता है. इस प्रक्रिया में शारीरिक क्रिया सुधरती है और
रोगी को लाभ पहुंचता है.
याद दुर्घटना की घटने का बाद
मेरे पास एक पैंतीस वर्षीया रोगिणी आयी. साथ में पति था. रोगिणी बड़ी
बेचैन और चिंतित दिखायी दे रही थी. कुर्सी पर आराम से बैठ भी नहीं पा रही
थी. बार-बार उठ खड़ी होती. मेरे सामने ही वह कमरे में टहलने लगी. मैं देख
रहा था जब वह हाथ से कुछ पकड़ने या उठाने की कोशिश करती तो उसके हाथ
कांपने लगते. चेहरा उसका तना हुआ था. भयभीत और घबरायी हुई इधर-उधर देख
रही थी. कभी आहें भरती तो कभी कराहने लगती. मैं उसके साथ कुछ बात करने की
कोशिश करता, पर बेकार,. मैं एक प्रश्न कई-कई बार पूछता, पर वह खाली नजरों
से कभी मुझे देखती, कभी सामने दीवार की ओर देखने लगती. किसी भी प्रकार की
बातचीत करने की अनिच्छा उसके चेहरे से झलक रही थी. चेहरे से ही मालूम हो
रहा था मेरे प्रश्नों से उसकी चिड़चिड़हट बढ़ रही है. यहां तक कि मेरे
प्रश्न का उत्तर देने की बजाय उसके माथे की त्यौरियां चढ़ जाती. वह मुंह
फेर लेती.
पति ने स्वयं ही कहना शुरू किया--डॉक्टर साहब, आप देख ही रहे हैं कितनी
आतंकित है. रात को सो भी नहीं पाती. कुछ खा-पी नहीं रही. दुबली होती जा
रही है. रात को एकाएक डरकर उठती है, इधर-~उधर देखने लगती है और फिर इसको
सुलाना मुश्किल हो जाता है. दिन के समय या तो बिस्तर पर सुस्त पड़ी रहती
है या बेचैनी से करवटे बदलने लगती है, फिर उठकर कमरे में चक्कर लगाने
लगती है. हर समय इसकी निगरानी रखनी पड़ती है."
"पर यह सब हुआ कैसे?" मैंने उसके पति से पूछा.
"दो सप्ताह पूर्व हमारी कार दुर्घटनाग्रस्त हो गयी. मैं कार चला रहा था.
यह आगे बैठी हुई थी. पीछे हमारे दोनों बच्चे बैठे हुए थे. दूसरी कार की
हमारी कार से टक्कर हो गयी. मैं कार काफी तेज चला रहा था. मैं और मेरी
बेटी बच गये. बेटे की बायीं बाजू की हड्डी टूट गयी और उसके शरीर पर काफी
खरोंचे भी आयीं. इसको कंधे और बांह पर चोटें लगीं, पर कोई हड्डी नही टूटी
और न सिर में कोई चोट आई है. घाव भी अब तो लगभग ठीक हो गये हैं, पर इसका
डर और घबराहट अभी भी बने हुए हैं इसलिए अस्पताल से छुटी देकर डॉक्टर ने
इसे मनों-~चिकित्सक को दिखाने की सलाह दी है. बेटे की बाहं पर प्लास्टर
चढ़ाया गया है. जल्दी ही उसे अस्पताल से छुट्टी मिल जायेगी. कार बहुत
क्षति-~ग्रस्त हो गयी है, मरम्मत के लिए वर्कशाप में पड़ी है." "दुर्घटना
के तुरन्त बाद क्या हुआ?" मैंने पूछा.
"इस दुर्घटना ने तो सारे परिवार को हिला दिया. मेरा ग्यारह वर्ष का बेटा
दर्द से चिल्ला रहा था. इसके घावों से बहुत खून जा रहा था. बेहोश हो गयी.
अस्पताल में जाकर होश आया, पर गुम-सी हो गयी. तीन-चार दिन इसी स्तंभित
स्थिति में रही. फिर बेचैन हो उठी. अब इसकी बेचैनी बढ़ती जा रही है. इसकी
पहले संज्ञाहीनता अब भय और उद्विग्नता में बदल रही है. इस दुर्घटना के
बाद कुछ समझ नहीं पा रही. नींद से दु:स्वप्नों के कारण उठकर चीख पड़ती है
और हाथों से अपना मुंह ढक लेती है. यदि अकेली पड़ जाये तो भी बेचैन और
भयभीत हो जाती है. कमरे से बाहर लाते हैं तो भी डरती है. ऊंची आवाज को
सुनकर इसकी बेचैनी बढ़ जाती है. कार के हॉर्न को सुनकर डर जाती है. यहां
तक चलती कार की आवाज को सुनकर सहम जाती है. अस्पताल से जब कार में वापस
लाये तो डरी-डरी-सी कार में बैठी रही. जबरदस्ती कार में बिठाया. अब यहां
भी कार में लाने के लिए बड़ी कठिनाई हुई.
