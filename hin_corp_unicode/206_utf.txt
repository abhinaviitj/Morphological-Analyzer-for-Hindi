<ञिने आर्ट्स्><ंउसिच्><श्हर्म, भ्.श्.><शन्गेएट् णिबन्ड्ह् ंअउज्रि><१९९३><ख्.भ्. ' छ्.ळ्. आग्गर्तल्><आलिगर्ह्><४० - ४५><२०००><श्हर्म, भ्.श्. - शन्गेएट् णिबन्ड्ह् ंअउज्रि - ंउ - औ>

उसे लगता है कि उन्हें एक दूसरे से कोई मतलब नहीं और न ही वे एक दूसरे
के वाद्यों के स्वर सुनते हैं. जब संगीत पूरे जोर-शोर से चलता रहता है तो
सहसा कुछ लोग अपने वाद्य बजाना बन्द कर देते हैं जबकि दूसरे कुछ लोग अपने
वाद्य बजाना चालू रखते हैं. तब अचानक उन्हें ख्याल आता है कि अब उनकी
बारी आ गई है और वे खोए क्षणों को पूरा करने के लिए अपने पागलपन में
दूसरों के साथ स्वर मिलाने का यत्न करते हैं. इन सब बातों के ऊपर
वाद्य-वृन्द का संचालक, क्रमहीन ढंग से इधर-उधर हाथ मारता रहता है जिसका
वस्तुत: कोई अनुकरण करने की नहीं सोचता'. मोटे तोर पर प्रत्येक पूर्वी
श्रोता योरूपीय-संगीत को सुनते समय कुछ ऐसा ही विचार रखता है.
यहाँ जो भी वर्णन किया गया है वह वाद्य वृन्द रूप को अर्थात वादकों की
शारीरिक क्रिया को देख कर ही किया गया है. यहाँ लेखक ने संगीत की आत्मा,
जो `स्वरो की भाषा है, उस पर न तो ध्यान ही दिया है और न उस विषय में कुछ
कहा है.
विश्व के महान संगीतज्ञ हैक्टर वर्लियोज़ तक को पूर्वी देशों का संगीत
अटपटा सा लगा. सन् १८५१ ई. में लन्दन में आयोजित `यूनीवरसल एक्ज़ीबीशन'
में जब फ्रांस के प्रतिनिधि के रूप में उन्होने चीन का संगीत सुना तो
उसके तीन बाद, उसके विषय में अपनी पुस्तक `ले स्वारीज दल  र्केस्ट्रा'
में लिखा कि `यदि चीनी और भारतीयों के पास `संगीत' नाम की कोई चीज होती,
तो वह हमारे संगीत जैसी होती. परन्तु इस क्षेत्र में तो लोग जंगलियो तथा
बालकों के से अज्ञान से निपट अन्धकार में डूबे हुए हैं. उनके संगीत का
प्रयास नौसिखियों जैसा लगता है.'
मान लीजिए कि ऐसे असंख्य श्रोताओं को, जिनकी संगीत परम्परा अलग-अलग हो,
संगीत सुनाया जाए तो कुछ लोग गेय-पद की टोनैलिटी (मूल स्वर) को पहचानने
का प्रयत्न करेंगे. वे इसका गान-विषय, भिन्न स्वर, लय ओर गति को पहचानने
का प्रयत्न करेंगे. जबकि एक भारतीय श्रोता गेय-पद का राग या उसका किसी
राग से सम्बन्ध जोड़ने का प्रयत्न करेगा. प्रत्येक श्रोता का संगीत सुनने
का अपना अलग अलग अभ्यास होता है और प्रत्येक संगीत की रचना का मूल्यांकन
वह अपने देश के परम्परागत मानदण्डों और नियमों के अनुसार करता है.
हमारे विचार से पाश्चत्य संगीतज्ञों को स्वर-अन्तराल, कॉर्ड, हारमॉनी आदि
का ज्ञान ठीक वैसा ही है जैसे कि घी, आटा, चीनी आदि का संग्रह तो कर
लिया, किन्तु पकवान बनाना जीवन भर न आए. प्राचीन भारतीय संगीत शास्त्री,
संगीत के पूर्ण ढाँचे पर विचार करने के साथ ही संगीत की आत्मा, रस और भाव
पर भी विचार करते थे. यदि किसी डाक्टर को दुष्यन्त की प्रियतमा शकुन्तला
को सौंप दिया जाए और उससे उसके शारीरिक तत्वों को विश्लेषण करने को कहा
जाए तो वह उसके शरीर में स्थित लौह, कैलशियम, फ़ोसफ़ोरस का परिमाण भले ही
बता दें, किन्तु प्रलयकाल तक भी उन्हें वह सौन्दर्य नहीं मिल सकेगा जिसने
दुष्यन्त को मोहित कर लिया था. संगीत के विषय में भी ठीक यही स्थिति
भौतिक-विज्ञान के मर्मज्ञों की है.
परन्तु लोक में वास्तविक घटनाओं को देखकर हमारे ह्रदय में जो भाव जागते
हैं, वे भाव जब कवि की वाणी का और संगीत के स्वरों का सहारा लेकर हमारे
मन को तरंगित करके हमारे अंग-प्रत्यंग में व्याप्त हो जाते हैं तब हमारी
स्थिति `रसानुभूति की अवस्था' कहलाती है. इस प्रकार राग से हम किसी भाव
विशेष की सृष्टि तो कर सकते हैं किन्तु केवल इससे भाव का उतना परिपाक
नहीं हो सकता कि इसके द्वारा रसानुभूति तक पहुँच सकें. कारण कि ध्वनियाँ
या नृत्य की मुद्राएँ संकेत मात्र हैं. रस-परिपाक में भाषा प्रधान होने
के कारण, भाषा का अर्थ सहायक होता है. रस-परिपाक, बिना संगीत के भी, भाषा
की सहायता से सम्भव है. अत: जब राग, गीत का अंग बन जाता है तभी वह रस
परिपाक में एक सुन्दर उपकरण बन जाता है. तभी `ज्याँ क्रिस्टोफ़े' में
रोम्याँ रोलाँ के शब्द है कि `कहा जाता है कि संगीत सार्वदेशिक भाषा है.
परन्तु वस्तुत: ऐसा नहीं है. केवल शब्द रूपी धनुष के स्वर-रूपी तीर ही
हमारे ह्रदय को बेध सकते हैं.'
फिर भी जब हम भारतीय संगीत की ओर देखते हैं तो वाराणसी के डा.
प्रदीपकुमार दीक्षित `नेहरंग' के इस कथन की कि `धीर गम्भीर प्रौढ़ राजसी
`दरबारी'; चंचल उद्दाम प्रकृति वाला `अड़ाना'; शान्त, गम्भीर, सौभ्य
स्वरूप वाला `मालकोष'; आवेशयुक्त, उग्र, वीर के समान तीक्ष्ण `हिण्डोल'
प्रफुल्लता, प्रोत्साहन प्रेरक, जीवन `बहार'; मुग्धा, कामातुर, नख़रीली
नार अथवा कभी विरहिणी के रूप में दिखाई देने वाली `खमाज'; रमणीय किन्तु
मान भंग होने से उग्र रूकपा `सोहनी'; करूणा के कगार पर खड़ी, विरह की
वेदना से युक्त `जोगिया'; प्रेषित पति को भाँति पलकों पर सदा मोती सजाए
रखने वाली `वागेश्री'; जिनके विरह की ज्वाला में आग की लपटें नही दीखतीं
किन्तु भीतर ही भीतर अपने में घुट-घुटकर वेदना पाने वाली `गुर्जरी तोड़ी'
तथा `मारवा' और पल-पल पर नई छटा दिखाने वाली, नित नवोन्मेषशाली, विविध
रूपा `भैरवी' आदि राग या रागिनियाँ कोरा स्वर-विलास या `सरगम' की कलाबाजी
नहीं है वरन साक्षात् जीवन की अनुभूतियाँ हैं' की अवहेलना नहीं कर सकते.
हाँ यह बात दूसरी है कि आज `भाव' के ऊपर तकनीक हावी हो गई है.
राग-रागिनियों के चित्र
भारतीयों का यह विश्वास रहा है कि प्रत्येक राग-रागिनी का एक सूक्ष्म
शरीर होता है, जो स्वरों के आधार से बनता है और उससे सम्बन्धित एक देवता
होता है. यह देवता देवलोक में निवास करता है और विशेष प्राथनाओं द्वारा,
अर्थात् रागों के गायन-वादन के द्वारा उसका प्रत्यक्षीकरण भी किया जा
सकता है. यह विश्वास भारतीयों की मूर्तिपूजा के आधार पर बना है. जब कोई
साधक किसी देवता आराधना करता है, तो वह देवता अपने साधक का हित करता है.
विभिन्न देवताओं की कृपा प्राप्त करने के लिए मंत्र-शास्त्र में कुछ
`बीज-मंत्र' नियत हैं और उनके साधन का ढंग भी अलग प्रकार का है. यह कृपा
प्राप्त होने पर मनुष्य को अनेक प्रकार की सिद्धियों का लाभ होता है. ठीक
यही स्थिति ध्यान के सिद्धान्त के आधार पर रागों के `देवतामय' रूप के
विषय में है. इस देवतामय स्वरूप के अति-~रिक्त राग-रागिनियों का एक
`नादमय-रूप' भी है. इस नादात्मक रूप की आराधना से रागों के देवतामय रूप
का प्रत्यक्षीकरण भी सम्भव है. इसी आधार पर राग-रागिनियों के स्वरूपों
(चित्रों) की कल्पना की गई.
इस सिद्धान्त की चर्चा संगीत के कुछ प्रारम्भिक ग्रन्थों में भी
संकेत-रूप से की गई है. परन्तु यह चर्चा सर्वप्रथम स्पष्ट रूप से `राग
विबोध' (१६०९ ई.) के पञ्चम विवेक में आई है. यहाँ लेखक ने रागों के गायन
समय को बता कर, रागों के दो रूप बताए हैं. इस कथन का भाव यह है कि जब
स्वरों और वर्णों के माध्यम से मनुष्य के मस्तिष्क में मधुर भाव उत्पन्न
कर दिए जाएँ तो उसे राग कहते हैं. ये `नादात्मक' और `देवमय' दो प्रकार के
होते हैं. इनमें नादात्मक रूप अनेक प्रकार के हो सकते हैं, परन्तु देवमय
एक ही प्रकार का होता है. इसके उपरान्त वे रागों का वर्णन स्वरलिपि सहित
करके फिर प्रत्येक राग का देवरूप बताते हैं.
इसके अनुसार नादमय रूप की आराधना के द्वारा रागों के देवमय रूप को अवतरित
किया जा सकता है. यदि गायन-वादन करने पर राग का देवमय स्वरूप अवतरित नहीं
होता तो उसके प्रस्तुतिकरण में कोई त्रुटि समझनी चाहिए. यदि गायक या वादक
ने राग को शुद्ध रूप में गाया या बजाया है, तो उसके गायन-वादन करते रहने
तक, उस स्थान पर राग का चित्र उपस्थित हो जाना चाहिए. केवल उलटे-सीधे ढंग
से स्वरों को मिलाते रहने पर यह क्रिया सिद्ध नहीं हो सकती. और, जब तक
गायक या वादक राग का स्वरूप प्रचकट नहीं कर पाता, तब तक उसका संगीत वृथा
है.
भारतीयों की दृष्टि से प्रत्येक राग और रागिनी की एक आत्मा होती है, जो
उसके स्थूल शरीर से अधिक प्रभावशाली होती है. रागों का स्थूल शरीर उनके
स्वर व चलन हैं. उनका प्रभाव उनकी आत्मा है. यह आत्मा (या प्रभाव) ही राग
का रस, सौन्दर्य या भाव है. इसी सिद्धान्त पर प्रत्येक राग या रागिनी का
एक अलग प्रकार का `रस' है, जिसकी निष्पति करना ही कलाकार का लक्ष्य है.
इसी आधार पर `संगीत-मकरंद' में भारतीयों ने प्रत्येक स्वर का एक-एक
`देवता' निश्चित कर दिया है. `संगीत रत्नाकर' अनुसार षड्ज का देवता अग्नि
है. ऋषभ का बृह्मा, गान्धार का सरस्वती, माध्यम का महादेव, प़्अञ्चम का
विष्णु, धैवत का गणेश और निषाद का देवता सूर्य माना है. इन स्वरों के ऋषि
भी `रत्नाकर' में बताए हैं, जो षड्ज के अग्नि, ऋषभ के ब्रह्मा, गान्धार
के चन्द्रमा, मध्यम के विष्णु, प़्अञ्चम के नारद तथा धैवत व निषाद के
दृष्टा तुम्बुरू हैं. `संगीत-रत्नाकर' में ही `स' व `रे' को वीर, अद्भुत्
व रौद्र रसों का, `ध' को वीभत्स और भयानक रसों का, `ग' व `नि' को करूण रस
का और `म' व `प' को हास्य तथा ऋंगार रस का द्योतक बताया है. इस प्रकार
स्वर भिन्न प्रकार के रसों की अनुभुति कराने की क्षमता रखता है.
इस रस का निर्णयकर्ता स्वर `वादी' है. राग के रस का देवता उसका स्वरूप
है. अत: एक उत्तम गायक को रागों के स्वरों के अतिरिक्त रागों के स्वरूपों
(चित्रों) का भी ज्ञान होना चाहिए. रागों के गायन-वादन का लक्ष्य ही
रागों का स्वरूप (रस) उत्पन्न करना है. एक पढ़ा-लिखा संगीतज्ञ इन रागों
की आत्मा को प्रकट करने की क्षमता रखता है, जबकि बिना पढ़ा-लिखा संगीतज्ञ
इन रागों की आत्मा को प्रकट करने की क्षमता रखता है, जबकि बिना पढ़ा-लिखा
गायन-वादन उन भावों की हत्या कर देता है. रागों को अशुद्ध रूप में गाने
पर उनके अंगो की हत्या हो जाती है. इस विषय में नारद और विष्णु भगवान का
आख्यान, जो की अद्भुत रामायण में प्राप्त होता है, उल्लेख्नीय है.
इस आख्यान के अनुसार `एक बार नारद ऋषि को इस बात का बड़ा अहंकार हो गया
था कि उन्होंने संगीत का पूर्ण रूप से अध्ययन कर लिया है. इस अहंकार को
नष्ट करने के लिए भगवान विष्णु उन्हें अपने साथ स्वर्ग में सैर कराने के
लिए ले गये. मार्ग में उन्हें एक विशाल भवन मिला जिसमें उन्होंने अनेक
पुरूषों व स्त्रियों को अपने टूटे हुए अंगो की पीड़ा के कारण विलाप करते
हुए देखा. भगवान विष्णु वहाँ ठहर गए और उनसे उनके विलाप करने का कारण
जानना चाहा. उन्होंने उत्तर दिया कि वे सब शंकर भगवान द्वार उत्पन्न किये
गये राग व रागनियाँ है और नारद नामक कोइ ऋषि है, जो कि न तो गाना जानते
हैं और न बजाना, और उन्हीं के बेढंगे गायन-वादन ने हमारी यह अंगहीन
स्थिति कर दी है. अब यदि स्वयं भगवान शंकर अथवा और कोई गायक जब तक इन
रागों को शुद्ध न कर दे, तब तक पुन: हमारे अंगो की पूर्व स्थित कठिन है.'
जैसा कि हम जानते है राग को स्पष्ट करने वाला माध्यम `ध्वनि' हैं और राग
प्रस्तुतिकरण का उद्देश्य है `रस-निष्पत्ति'. यही रस, राग की आत्मा है.
प्रत्येक आत्मा के अस्तित्व के लिए एक शरीर की आवश्यकता होती है. अत: राग
के `आत्मारूपी' रस का शरीर `राग के स्वर' हैं. राग की आत्मा (रस) को
प्रकट करने के लिए उसके रूप को जानना आवश्यक है. चूँकि प्रत्येक राग एक
भिन्न रस को स्थापित करता है, इसीलिए संगीतज्ञों को यह जानना आवश्यक है
कि कौन राग किस रस को उत्पन्न करता है.
भारतीय संस्कृति में देवताओं का बड़ा महत्त्व है. उनके स्वरूपों की
कल्पना करते समय प्रत्येक देवता के हाथों में कुछ आयुध (त्रिशूल, खड्ग,
चक्र, कुश, गदा, इत्यादि) या वस्तुएँ (वीणा, पुस्तक, माला पद्म, शंख
इत्यादि) दे दी गई हैं, अथवा उनकी कुछ मुद्राएँ और वाहन भी निश्चित कर
दिये गए हैं. संगीत के रागों के रूपों की कल्पना इस प्रकार से नहीं की
गई. चूंकि रागों का सम्बन्ध मनुष्य की एक आन्तरिक वृति `रस' से है, अत:
रागों के रूपों की कल्पना करते समय उनको (रागों को) कुछ क्रिया करते हुए
दिखाया गया है. जिस प्रकार देवताओं के ध्यान हैं, उसी प्रकार रागों के
ध्यान के समय किसी रस-विशेष को उत्पन्न करने के लिए एक विशेष वातावरण की
कल्पना की गई है. इस आधार पर वीर, करूण, ऋंगार इत्यादि सब प्रकार के रसों
के लिए अनेक रागों के रूप है. उदाहरण के लिए `वसंत' राग को प्रकृति के
बसंतोल्लास के वातावरण में दिखाया गया है. `मेघ' को वर्षा के साथ रखा है.
`पूर्वी' दिन की समाप्ति के दु:खमय भाव के प्रदर्शित करती है तो `ललित'
रात्रि के उपरान्त प्रात: काल के विछोह के दु:ख की ओर संकेत करती है.
`तोड़ी' जंगली जानवरों--जैसे हिरन आदि तक को वशीभूत कर लेने की ओर इंगित
करती है, तो `मालकोष' विजयोल्लास का द्योतक है. `भैरवी' यदि प्रेम के भाव
को व्यक्त करती है तो `मधुमाधवी' उस प्रेम की संतुष्टि की ओर संकेत करती
है.
इस प्रकार प्रत्येक भावना अथवा रस को उत्पन्न करने का लक्ष्य ही भारतीय
संगीत की महान विशेषता है. यदि संगीतज्ञ राग के रूप को मूर्तिमय रूप देना
चाहता है, तो उसे नादमय रूप के साथ-साथ अपने मस्तिष्क में मूर्तिमय रूप
का भी ध्यान करना होगा. इसीलिए रागों के ध्यान, उनके देवतामय रूप को
प्रकट करने के लिए ही अनेक संस्कृत ग्रन्थों में दिये गए हैं.
सर्वप्रथम रागों के ऐसे रूप `रागमाला' नामक ग्रन्थ में प्राप्त होते हैं.
इसमें रागों के स्वर, गायन समय और चित्रों का विवरण प्राप्त होता है.
कहीं-कहीं इन रागों के वस्त्रों और उनसे सम्बन्धित रंगो का भी उल्लेख है.
इस रस-निष्पत्ति को अधिक स्पष्ट करने के लिए भारतीय साहित्य में
नायक-नायिका भेद भी प्राप्त होता है. अतएव कुछ साहित्यकों ने संगीत और
साहित्य में समन्वय स्थापित करने के लिए अनेक रागों में, उनके भाव को
व्यक्त करने वाली रचनाएँ, जिनमें नायक-नायिका भेद दिए गए हैं, रच दिए
हैं. यदि सचमुच देखा जाए तो भावों को व्यक्त करने के लिए अक्षर रूपी शब्द
इतने प्रभाव-~शाली नहीं है जितना कि ध्वनि रूपी संगीत. संगीत का प्रभाव
वनस्पति और जानवरों पर भी पाया जाता है जबकि साहित्य केवल समझदारों की
स्थापना की गई थी और जब यह देखा गया कि किस राग से सम्बन्धित कौन रस है,
तब उस रस को शीघ्र ही उत्पन्न करने के लिए रागों के देवतामय रूपों की
रचना की गई. जब से इन देवतामय रूपों को केवल कल्पना और व्यर्थ का समझ
लिया गया और संगीतज्ञों को इनकी शिक्षा से वञ्चित कर दिया गया, तभी से यह
बात लुप्त सी होती चली गई कि किस रस की निष्पति के लिए कौन-सा राग
गाया-बजाया जाए.
यहाँ यह बताना तो कठिन है कि रागों के ये ध्यान से चालू हुए क्योंकि
प्राप्त संस्कृत-ग्रन्थ बहुत बाद के रचे गए हैं. परन्तु जो प्राप्त हैं,
उनके आधार पर इतना अनश्य कहा जा सकता है कि ये ध्यान तब ही बने थे, जबकि
भरत, नारद और हनुमान-मत तीनों खूब प्रचार में थे. इन तीनों मतों के
`ध्यानों' में कहीं-कहीं मत-~भेद और कहीं-कहीं समानता पाई जाती है.
इस सबसे यह निष्कर्ष निकलता है कि रागों के दो रूप `नादमय' और `देवतामय'
बहुत दिनों से चले आ रहे हैं, यद्यपि उनका वर्णन `राग-विवोध' से पूर्व के
ग्रन्थों में नहीं मिलता. अनेक पुरानी कथाओं तथा पुस्तकों में रागों के
चित्र भले ही न मिलें, पर वर्णन मिलता है.
रागों के स्वरूपों के बारे में भारतीयों ने ही सोचा हो, ऐसी बात नहीं है.
योरूप में भी कुछ काल पूर्व ध्वनियों को चित्रित करने के प्रयास किए गए
हैं. इनमें एक अंग्रेज चित्रकार रोबर्ट स्पाईज ने शोपाँ की २४ वीं
प्रील्यूड का चित्रण किया था, जो सन् १९१६ ई. में कलकत्ते की `कॉसमस'
पत्रिका के १८-वें अंक में छपा बताया. यही नहीं, बल्कि मिस पमीला कॉलमैन
स्मिथ का कलकत्ते के ६ मार्च सन् १९२७ ई. के `स्टेट्स-मैन' में एक लेख
`सीइंग साउण्ड' प्रकाशित हुआ था.
