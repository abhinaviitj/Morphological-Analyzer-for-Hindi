<शोचिअल् श्चिएन्चे><षेलिगिओन्><ंअयवटि भ्हन्डरि><ऊट्टरि भ्हरट् मे हिन्डु शमज्><१९९१><आट्मरम् ' शम्><ढेल्हि><२०० टो २०७><ंअयवटि - ऊट्टरि ब्हरट् मे ःइन्डु शमज्>

मुगल शासकों ने उद्योगों को शाही संरक्षण भी प्रदान किया था और
कारी-~गरों की उत्तम कृतियों को समय-समय पर पुरस्कृत कर उद्योगों में
कलात्मक अभिवृद्धि को भी प्रोत्साहित करते थे. यद्यपि आधुनिक प्रगतिशील
यातायात के साधनों का नितान्त अभाव था, तथापि, मुगल बादशाहों द्वारा
प्रदान की गई अनेकानेक सुविधाओं के कारण देश में आन्तरिक व्यापार
सुव्यवस्थित और उन्नति पर था. भारत में निर्मित अनेक कलात्मक वस्तुएँ
विदेशियों के आकर्षण की वस्तु थीं. विभिन्न देशों के साथ अच्छे व्यापारिक
सम्बन्ध थे. विशाल पैमाने पर होने वाले आयात-निर्यात के कारण सुदृढ़
भारतीय अर्थव्यवस्था की विदेशों में धाक थी. उत्तर मुगलकालीन बादशाहों की
व्यापारिक नीति जैसे-~जैसे बदलती गई, क्रमश: इस स्थिति में भी परिवर्तन
होता गया.
औरंगजेब ने अपनी रूढ़िवादिता के कारण विभिन्न उद्योगों के विकास के लिए
उदार दृष्टिकोण नहीं अपनाया जिससे धीरे-धीरे अनेक उद्योगों का विकास मन्द
होता गया और इस स्थिति में उसके बाद भी कोई सुधार न हो सका. देश के
विभिन्न भागों में अनेक कलात्मक उद्योगों, जैसे--बर्तनों में स्वर्ण तथा
चांदी की पच्चीकारी, देहली-आगरा में बहुमूल्य पत्थरों पर मीनाकारी का
कार्य, बड़ौदा-अहमदाबाद में किमखाब का काम, जयपुर में हाथी दांत के
कार्यों का भी क्षय हुआ. उत्तर मुगलकालीन बादशाहों की व्यापारिक नीति से
वस्त्र उद्योग भी हतोत्साहित हुआ क्योंकि सूती और रेशमी वस्त्रों पर एक
तरह का कर लगा दिया गया था तथा कारीगरों को कोई भी वस्त्र, विक्रय के लिए
ले जाने से पूर्व उस पर शाही मोहर लगवाना आवश्यक था. इस नीति के फलस्वरूप
कारी-~गरों के समय का अपव्यय होता ही था, उन्हें शाही अधिकारियों की
ज्यादतियाँ भी सहनी पड़ती थीं.
तत्कालीन बैंकिगं व्यवस्था भी इस प्रभाव से अछूती न रही. शरीयत के अनुसार
ब्याज का लेन-देन अनुचित है, औरंगजेब ने ब्याज के लेन-देन पर पाबन्दी लगा
दी और साथ ही महाजनी के लिए शाही कोष से किसी प्रकार की वित्तीय सहायता
देना ही बन्द कर दिया. इसका औद्योगिक विकास पर भी व्यापक प्रभाव पड़ा
क्योंकि अनेक छोटे-छोटे व्यापारी, उत्पादक व कारीगर, जो अपने व्यवसाय की
पूंजी के लिए महाजनों पर आश्रित रहते थे, अब समय पर पूंजी न प्राप्त होने
के कारण अपने व्यवसाय चालू रखने में असमर्थ थे. ब्याज के लेन-देन की
पाबन्दी से हुण्डियों के चलन में भी कमी हो गयी जिससे देश के आन्तरिक
व्यवसाय पर बुरा प्रभाव पड़ा. नकद पूंजी के साथ दूरस्थ स्थानों की यात्रा
सुविधाजनक न थी. रास्ते में लुटेरे व्यापारी और यात्रियों को लूट लेते
थे. औरंगजेब के निरन्तर दक्षिणी युद्धों में व्यस्त रहने के कारण इन
लुटेरों के हौसले और भी बढ़ गये थे.
औरंगजैब ने अग्रेजों के साथ समस्त व्यापारिक लेन-देन बन्द कर दिये जिससे
उन्हें अपनी कई फैक्ट्रियां बन्द कर देनी पड़ी. इससे उनके व्यापारिक
उद्देश्यों को काफी क्षति पहुँची. उत्तरी भारत में तो उनका व्यापार ही ठप
हो गया. इस क्षतिपूर्ति के लिए उन्होंने दूसरा उपाय निकाला. बहादुरशाह के
शासनकाल में उन्होंने भारत से कच्चा माल इंग्लैंड में भेजना शुरू किया और
इंग्लैंड में निर्मित माल यहां की मण्डियों में बेचने लगे. इससे उन्हें,
जहां एक ओर आशातीत लाभ प्राप्त होने लगा और उनकी स्थिति अन्य विदेशी
व्यापारियों की अपेक्षा अधिक सुदृढ़ हो गयी, वहीं दूसरी ओर भारतीय
उद्योगों पर इसका बहुत बुरा प्रभाव पड़ा. फलस्वरूप भारतीय दस्तकारी का
निरन्तर क्षय होने लगा और भारतवासी अपनी आवश्यकता पूर्ति के लिए
दिन-प्रतिदिन अंग्रेजो के आश्रित होते गये.
फर्रुखसियर के शासनकाल में अंग्रेज व्यापारियों की स्थिति में और भी अधिक
सुधार हुआ. १७१५ ई. में कम्पनी के प्रतिनिधियों ने बादशाह से मिलकर
कम्पनी के पक्ष में व्यापारिक समझोते किये. इस समझौते के फलस्वरूप बादशाह
ने १७१७ ई. में एक फरमान द्वारा अंग्रेजों की अनेकों व्यवसायिक सुविधाएं
और विशेषाधिकार प्रदान किये. अंग्रेजों का व्यावसायिक क्षेत्र में
एकाधिकार बढ़ता गया. अंग्रेजों का व्यावसायिक प्रभुत्व देश की दस्तकारी
और उद्योगों के पतन में सहायक हुआ ही, भविष्य में देश की राजनीति के लिए
भी अहितकर रहा.
मुगल दरबार की भाषा फारसी थी और फारसी जानने वाले हिन्दुओं को दरबार में
विशेष महत्त्व प्राप्त था. प्राय: सभी हिन्दू नरेश जो मुगल दरबार से
सम्बन्धित थे, हिन्दी संस्कृत के साथ फारसी-अरबी का भी अच्छा ज्ञान रखते
थे. शैक्षणिक संस्थाओं में अरबी-फारसी की शिक्षा दी जाती थी. मुगल दरबार
में विद्वानों को आश्रय प्राप्त था और बादशाह उच्चकोटि के विद्वानों का
सम्मान करते थे. अरबी-फारसी में निपुण भारतीय विद्वान विदेशों में लिखे
गये नाटक आदि का अनुवाद भी करते थे. बादशाह ही नहीं, शहजादे व अमीरों ने
भी अनेक हिन्दू विद्वानों को आश्रय प्रदान किया था. औरंगजेब का बड़ा भाई
दाराशिकोह स्वयं संस्कृत का बहुत बड़ा विद्वान था और उसने अनेक हिन्दु
विद्वानों को संरक्षण प्रदान किया था. फारसी भाषा में दक्ष प्रथम
साहिब-~ए-दीवान हिन्दू शायर चन्द्रभान बरहमन दाराशिकोह का मुंशी था. जिस
प्रकार हिन्दू अरबी-फारसी भाषा में दक्षता प्राप्त कर रहे थे, उसी प्रकार
हिन्दी-~संस्कृत साहित्य जानने के लिए मुसलमान भी बनारस की संस्कृति
पाठशालाओं में ज्ञानार्जन के लिए जाते थे. औरंगजैब को जब इसकी सूचना मिली
तो इसे उसने शरीयत के विरुद्ध समझा और अपने धर्मावलम्बियों को इन
शैक्षणिक संस्थाओं में शिक्षा ग्रहण करने तथा उस शिक्षा के फलस्वरूप
हिन्दू संस्कृति से प्रभावित होने से बचाने के लिए उसने न केवल उन
संस्थाओं में पठन-पाठन बन्द करवाया, बल्कि संस्थाओं को समाप्त करने का ही
आदेश दिया. औरंगजेव की इस कट्टर नीति के कारण हिन्दी साहित्य के सृजन में
अन्तर दृष्टिगोचर होता है. शाहजहाँ के समय से ही अनेक हिन्दी कवि हिन्दू
नरेशों और मनसबदारों का आश्रय ग्रहण करने लगे थे. शाही संरक्षण समाप्त हो
जाने से हिन्दी-संस्कृत साहित्य का सृजन तो बहुतायात से हुआ, परन्तु उस
साहित्य का स्तर पहले से बहुत भिन्न था. जसबन्तसिंह की भाषा जैसी
उच्चकोटि की साहित्यिक कृतियाँ बहुत कम दिखलायी पड़ती हैं. भक्तिपरक
साहित्य-सृजन का बाहुल्य रहा. राधा-कृष्ण के उपासक भक्त कवियों ने रास
बिहारी कृष्ण के अनन्त रूपों और लीलाओं पर साहित्य रचा. मुगल दरबार की
नकल में अनेक कवियों को हिन्दू नरेशों के दरबारों में आश्रय भी मिलता
रहा, परन्तु उनकी स्थिति दयनीय थी. मुगल सम्राटों के समक्ष तो अनेक
आन्तरिक और बाह्रा समस्यायें रहती थीं, अतएव विलास और ऐश्वर्य के साथ ही
कुछ उद्यम करना भी आवश यक हो जाता था, परन्तु उनके कदमों पर चलने वाले
सामन्त और नरेश निर्विध्न वैभव और विलास में ही तल्लीन रहते थे क्योंकि
उनकी समस्याएँ अपेक्षाकृत कम जटिल थीं. धीरे-धीरे उनमें भी आत्मनिर्भरता,
देश-भक्ति, कुल-मर्यादा की भावना लुप्त होते जा रहे थे.
स्वातन्त्रय-प्रेम, जिसकी अनेक कहानियाँ भारत के कोने-कोने में फैली हुई
थीं. मिथ्या आत्मसम्मान के रूप में ही शेष रह गया था जिसका दर्शन हमें
महाराज अजीतसिंह के व्यवहार से स्पष्ट होता है. यहाँ तक कि प्रभुत्व
प्राप्त करने के लिए उसने अपनी पुत्री का विवाह भी मुगल बादशाह
फर्रुखसियर से सम्पन्न किया. फर्रुखसियर की मृत्यु के बाद, उसे पति और
पति के परिवार से विमुख कर हिन्दु संस्कृति के मर्म पर भी आघात किया.
इस प्रकार राजपूतों की दृढ़ स्नायुओं में भी मुगल दरबार की नजाकत और
कोमलता प्रवेश कर गयी थी. राजस्थानी जौहर का स्थान, भ्रष्टाचार ने तथा
सबल पौरुष का स्थान अनैतिक विलास ने ले लिया था. इस प्रकार के
आश्रय-~दाताओं के संरक्षण में रहने वाले कवि के लिए स्वाभाविक था कि वह
अपने वैदग्ध्य और कल्पना के बल पर उनके भोगपरक जीवन और वैभव विलास के
अतिरंजनापूर्ण चित्र अंकित करे. यही कारण है कि इस काल के धर्म-साहित्य
में भी क्रमश: धर्म की पवित्रता श्रृंगार-प्रधान युग धर्म में लुप्त होने
लगी थीं.
साहित्य के समन्वय के फलस्वरूप इस काल में एक नवीन भाषा विकसित हुई जिसे
उर्दू कहते हैं. बोलचाल की सामान्य भाषा उर्दू ही थी. १६५८ ई. से १७१९ ई.
के अन्तराल में मीर अब्दुल वासे, मौलाना शेख अब्दुल्लाह अन्सारी, मिर्जा
बेदिल, मीर जाफर जटल आदि अनेक साहित्याकारों ने उर्दू में स्तरीय
पुस्तकों की रचना कर इस भाषा के विकास में महत्त्वपूर्ण योगदान दिया.
उत्तर मुगलकाल में, उर्दू साहित्य के सृजनात्मक पक्ष को देखकर ऐसा लगता
है कि उर्दू भाषा फारसी का स्थान ले रही है. हिन्दुओं में क्रमबद्ध
इतिहास लिखने की परम्परा का विकास हुआ. सुजानराय भंडारी, ईश्वरदास नागर,
जगजीवनदास, शिवदास आदि अनेक हिन्दू इतिहासकारों ने राजनैतिक, सामाजिक,
आर्थिक घटनाओं और स्थितियों का सिलसिलेवार इतिहास प्रस्तुत किया फलस्वरूप
तत्कालीन घटनाओं का वास्तविक विश्लेषण, हिन्दू और मुसलमानों इतिहासकारों
द्वारा प्रस्तुत विवरण के तुलनात्मक अध्ययन द्वारा कर सकते हैं. इस
प्रकार क्रमवार इतिहास लिखने की रुचि के विकास के लिए हिन्दू मुसलमानों
के ऋणी हैं.
ललित कलाओं के विकास में भी मुसलमानों का प्रभाव दिखलायी पड़ता है.
औरंगजेव कट्टर सुन्नी मुसलमान था और इस सम्प्रदाय में जीवन के रागा-~त्मक
तत्त्वों के प्रति एक प्रकार का कठोर भाव मिलता है. फिर भी, देशी नरेशों
और सामन्तों तथा विभिन्न मुगल अमीरों के आश्रय में निरन्तर ललित कलाओं का
विकास होता रहा और इन ललित कलाओं के नमूने हिन्दू-मुसलमान कलाओं के
समन्वय के प्रतीक हैं.
राजपूत शैली के अन्तर्गत १७वीं, १८ वीं शताब्दी तथा उसके बाद भी महल और
छतरियाँ बनवाई गई. वास्तव में, मुगल मकबरे की तरह राजपूत छतरियाँ भी
विभिन्न हिन्दू राजाओं की स्मृति में बनवाई गई थी. जोधपुर के महाराजा
जसवन्तसिंह ने भी एक छतरी का निर्माण करवाया था. क्रमश: राजपूतों में
छतरी बनवाने का चलन, मुसलमानों में मकबरा बनाने की ही भांति प्रचलित हो
गया. मथुरा के पास कोवर्धन, अलवर, जयपुर, उदयपुर, जोधपुर के पास मंडोर,
बीकानेर, कोटा, छतरपुर और ग्वालियर में अत्यन्त उत्कृष्ट छतरियों का
निर्माण हुआ. इनमें खम्भों के साथ मुड़े हुए नुकीले महराबों, छज्जों,
शीर्षों और छतों, धारीदार गुम्बदों का प्रमुख रूप से प्रयोग हुआ. जहाँ एक
ओर भवनों मे पच्चीकारी, छज्जों तथा कार्निस का प्रयोग और स्तम्भों की
बहुलता, राजपूत स्थापत्य शैली के प्रभुत्व का सूचक हैं, वहीं दूसरी ओर,
मेहराब व गुम्बद में, मुगल स्थापत्य शैली का प्रभाव भी स्पष्ट है.
चित्रकला के क्षेत्र में भी मुगल शैली का प्रभाव पड़ा. नारी-सौन्दर्य के
चित्रण में ऐन्द्रिय भावनाओं की प्रधानता तो रही ही, नारी के अवयवों से
मिलती-जुलती रेखाओं के द्वारा प्रकृति चित्रण करने के प्रयोग भी किये
गये. प्रकृति के विविध उपकरणों को रूढ़िगत प्रतीकों के रूप में चित्रित
किया गया है. अभि-~सारिका के चित्रण में, बिजली की क्षीण रेखा में नायिका
का सौन्दर्य, मूसलाधार वर्षा, सर्प, तूफानी झंझा, उसकी बेचैन कामनाओं के
प्रतीक के रूप में ही चित्रित किये गये हैं. इसके विपरीत कृष्ण लीला को
आधार मानकर विभिन्न प्रसंगों पर लिखे गये गीतों के आधार पर चित्रित
चित्रों की पृष्ठभूमि विशद है .
इस काल के चित्रों में भी मुगल और राजपूत शैली के समन्वित रूप के ही
दर्शन होते हैं. इन चित्रों में राजाओं, सामन्तों एवं उच्च पदाधिकारियों
की वेशभूषा तथा इमारतों के चित्रण में मुगल शैली का अनुसरण किया गया है,
जबकि नारियों की वेशभूषा तथा रंगों का प्रयोग पूर्णतया स्थानीय चित्रशैली
के अनुसार किया गया है. इस काल के चित्रों में मुगल हरम, फब्बारा, तुर्की
स्नानागार आदि का चित्रण भी बहुलता से किया गया है. वस्त्राभूषण के
चित्रण में तो पूर्ण मुगल प्रभाव दिखाई देता है. यहाँ तक कि राधा-कृष्ण
को भी मुगल परिधानों में चित्रित किया गया है. इस प्रकार इस काल के
चित्रों में स्थानीय विषयों का मुगल परिवेश में चित्रण, हिन्दू समाज पर
मुगलों के विस्तृत प्रभाव को स्पष्ट करता है.
इस काल में रागमाला चित्रण का भी काफी प्रचलन हुआ. इन रागमूर्तियों के
चित्रण का विशेष महत्त्व था क्योंकि इनसे प्रत्येक राग की विशेष ऋतु,
मास, दिन व पहर का भी परिचय मिलता है. रागमाला चित्रों में प्राय: ३६
संगीता-~त्मक रूपों का चित्रण मिलता है जो विभिन्न मानवीय संवेगों से
सम्बन्धित हैं.
हिन्दुओं और मुसलमानों के पारस्परिक सम्पर्क बढ़ने से उसका संगीत पर भी
व्यापक प्रभाव पड़ा. हिन्दू राजकुमारियों के मुगल हरम में प्रवेश से,
दरबार के ध्रुव पदों में हिन्दू देवी-देवताओं, विशेषकर गणेश और संगीत की
देवी सरस्वती के नामों का प्रवेश हुआ. नौ रोज का पर्व, मुगल दरबार में
धूमधाम से मनाया जाता था. अब हिन्दुओं के प्रभाव के फलस्वरूप होली और
दीवाली के पर्व भी दरबार में मनाये जाने लगे और इन सभी पर्वों पर संगीत
का आयोजन होता था. हिन्दुओं के प्रभावस्वरूप ध्रुवपदों में नायिका भेद भी
उभर कर आया. मुगल सम्राट संगीत रत्नाकर पर भी संगीताचार्यों से
विचार-विमर्श करने लगे.
अकबरी दरबार में रागसागर की रचना हुई जिसमें राग-रागनियों के ध्यान भी
थे, और मेल भी, जो हिन्दू-मुस्लिम संगीत सिद्धान्तों के समन्वित रूप के
प्रतीक थे. यह प्रवृत्ति उत्तर मुगलकाल में भी प्रचलित रही. मुकाम पद्धति
पर आधारित ग्रन्थ चतुर्दण्डी प्रकाशिका औरंगजेब के काल में ही लिखा गया.
हिन्दी में लिखी गयी गेय रचनाएँ भारतीय तथा ईरानी धुनों में सामान्य रूप
से गायी जाती थीं. सूफीवादी का प्रभाव तत्कालीन भक्त कवियों की रचनाओं
में व्यापक रूप से देखा जा सकता है और इन रचनाओं को सूफी सन्तों की
खानकाह में भी गाया जाता था.
सूफी सन्तों ने प्रचलित धुनों या रागों, जिनमें भारतीय धुन तथा ईरानी
रागों दोनों ही सम्मिलित थीं, का वर्गीकरण ईरानी दृष्टिकोण से किया. साथ
ही भारतीय संगीत में खयाल गायन सूफी सन्तों की देन है, जिसका तात्पर्य वह
रचना है, जो एक विशिष्ट विचार प्रस्तुत करे. शास्त्रीय पक्ष को भी
मुस्लिम दृष्टिकोण ने प्रभावित किया. मूर्च्छना पद्धति के स्थान पर मेल
पद्धति के आधार पर ही लिखे गये.
संगीताचार्य रूढ़िवादी ब्राह्मणों ने वेदाश्रित एवं पापहारिणी
ग्राम-मूर्च्छना पद्धति का ज्ञान मुसलमान संगीतज्ञों को नहीं देना चाहा.
साथ ही विकार भय से उन्होंने मनोविनोद के लिए ग्राम रागों का प्रयोग
सार्वजनिक रूप से वर्जित कर दिया. इससे संगीत के शास्त्रीय पक्ष का ह्रास
होने लगा. यही कारण है इस काल में संगीत सम्बन्धी शास्त्रीय ग्रन्थों में
मौलिकता का नितान्त अभाव है. शाहजहाँ के समय में संगीत के क्षेत्र में जो
प्रदर्शनप्रियता और अलंकरण की प्रवृत्ति प्रारम्भ हुई थी, वह उत्तर
मुगलकाल में और भी बढ़ती गयी. ध्रुवपद का स्थान खयाल, ठुमरी, टप्पा और
दादरा ने ले लिया. अदंरंग और सदारंग के ख्यालों में दिल्ली दरबार की
विलासयुक्त रंगीनी में योग मिला. टप्पों के आलंकिरिक स्वर बहुत लोकप्रिय
हुए. तराना, रेखता व कव्वाली इत्यादि प्रणालियों का प्रचार भी इसीयुग में
हुआ.
उत्तर मुगल काल में स्त्री को पुत्री, पत्नी और माँ के रूप में समाज में
सम्मानीय स्थान प्राप्त था. परन्तु कन्या-जन्म, पुत्र-जन्म की भांति
आनन्दप्रद नहीं माना जाता था, कुछ जातियों में कन्याओं की बाल्यावस्था
में हत्या भी कर दी जाती थी. मुसलमानों के प्रभाव के फलस्वरूप हिन्दू
समाज में पर्दा का अत्यधिक प्रचलन हो गया. यही कारण है कि बालिकाओं को
शैक्षिक सुविधाएँ प्राप्त नहीं थी. प्रारम्भिक शिक्षा बालकों के साथ
ग्रहण करने के उपरान्त मध्यम श्रेणी के परिवारों में बालिकाओं की बौद्धिक
शिक्षा प्राय: समाप्त हो जाती थी. उन्हें घर-गृहस्थी के कार्यों में
लगाया जाता था, परन्तु, धनीवर्ग तथा राजपरिवारों में स्त्रियों की शिक्षा
की व्यवस्था घरों में ही की जाती थी.
बहु विवाह हिन्दू समाज में कोई नवीन बात नहीं थी, परन्तु विशाल पैमाने पर
हरम की व्यवस्था मुसलमानों की संस्कृति की ही देन कही जा सकती है.
हिन्दुओं में सती प्रथा प्रचलित थी. औरंगजेब ने हिन्दू विधवाओं की स्थिति
सुधारने के लिए सती जैसी अमानवीय प्रथा का निषेध कर दिया. और उनके
जीवनयापन तथा बालकों की शिक्षा-दीक्षा की भी व्यवस्था की थी.
मुगल शासन का हिन्दुओं की धार्मिक विचारधारा पर भी प्रभाव पड़ा. सूफी
सन्तों ने अपनी खानकाहें भारत में बहुत पहले से ही स्थापित कर ली थीं और
अपने धार्मिक विचारों से हिन्दुओं को प्रभावित किया. हिन्दू साधू-सन्त भी
बड़ी श्रद्धा से इन खानकाहों में उपस्थित होते थे और सूफी सन्तों से
धार्मिक सत्संग करते थे. सूफी धर्म के प्रभाव के फलस्वरूप हिन्दू धर्म के
विभिन्न सम्प्रदायों में एकेश्वरवाद का महत्त्व बढ़ा और निराकार ब्रह्मा
के उपासकों नें मूर्ति-पूजा तथा उपासना के बाह्रा आडम्बरों का विरोध किया
था. इस्लामी प्रभाव के फलस्वरूप हिन्दु धर्म में भी भक्तमार्गी गुरुओं ने
जातीय भेदभाव भी समाप्त करने का प्रयास किया और सामान्य रूप से सभी के
लिए धर्म का मार्ग खोल दिया.
