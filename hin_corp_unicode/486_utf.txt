<शोचिअल् श्चिएन्चे><षेलिगिओन्><झइरम् ंइस्ह्र><आअडि शन्क्र च्हर्य - झेएवन् अउर् डर्स्हन्><१९८९><ळोक्ब्हरटि फ्रकस्हन्><आल्लहबड्><६४ टो ६९><झइरम् - आअडिसन्क्र च्हर्य - झेएवन् अउर्>

चाण्डाल वेशधारी भगवान् विश्वनाथ का दर्शन
एक बार यतिवर शंकर अपने शिष्यों के साथ मध्याह्नकालीन कृत्य करने गंगा जी
की ओर जा रहे थे. ग्रीष्म ऋतु की प्रचण्डता अपनी चरमसीमा पर थी. सभी
प्राणी गर्मी से व्याकुल थे. सभी प्राणी भीषण ताप से बचने के लिए
सुरक्षित स्थानों में चले गये थे. मछलियों ने भी जल के भीतर शरण ले रखी
थी. ऐसे समय में शंकर ने एक चाण्डाल देखा, जिसने अपने चार भयावह कुत्तों
से मार्ग घेर रखा था. उसे देखते ही शंकर ने उच्च स्वर से कहा, "दूर हटो,
दूर हटो." उनकी बात सुनकर चाण्डाल अपने स्थान से तनिक भी टस से मस न हुआ,
बल्कि शंकर से कहने लगा, "हे महात्मन्, आप उपनिषद् के सैकड़ों वाक्यों
द्वारा ब्रह्म और जीव की अभिन्नता प्रतिपादन करते हैं. एक और तो आप कहते
हैं कि एक ही अद्वितीय ब्रह्मा है, वह ब्रह्मा, सत्, चित्, आनंद,
अद्वितीय, दोषरहित, असंग, सत्यबोध, अखण्ड, सुखरूप, आकाश के समान व्यापक
और निर्लेप है, और दूसरी ओर उस प्रत्यगभिन्न ब्रह्मा में आप भेद की
कल्पना करते हैं. यह महान् आश्चर्य की बात है. हे विद्वान्, आपने यह कहा
`दूर हटो.' तो इससे आप देह से हटाना चाहते हैं अथवा देही से? यह शरीर
अन्नमय कोश के अन्तर्गत माना गया है, क्योंकि यह अन्न से परिपुष्ट होता
है. अन्न से ही सभी के शरीर पुष्ट होते हैं. ऐसी दशा में एक अन्नमय शरीर
दूसरे अन्नमय शरीर से किस प्रकार भिन्न है? इस शरीर के अन्तर्गत स्थित
जीवात्मा हमारे समस्त क्रिया-कलापों का द्रष्टा एक है, भिन्न नहीं. ऐसी
स्थिति में एक साक्षी चेतन दूसरे साक्षी चेतन से अभिन्न है. साक्षी में
नानात्व नहीं है, वह एक और अद्वितीय है. क्या आप ऐसे अद्वैत-~वादियों के
लिए प्रत्यागत्मा के विषय में भेद समझना शोभनीय है? गंगाजल तथा मदिरा में
प्रतिबिम्बित सूर्य में क्या किसी प्रकार भेद है? सूर्य के प्रतिबिम्ब
भिन्न हो सकते हैं, पर बिम्बरूप सूर्य तो एक ही है. ठीक इसी भाँति
प्रत्येक शरीर में स्थित साक्षी और द्रष्टा आत्मा एक ही है. हे मुनिवर,
इन दोनों में आप किसे हटाने की इच्छा करते हैं? आप शास्त्रज्ञ संन्यासी
हैं, देवताओं और विद्वानों द्वारा पूजनीय और वंदनीय हैं. फिर भी आपके साथ
यह झमेला लगा हुआ है कि `मैं पवित्र ब्राह्मण हूँ और तुम चाण्डाल हो, अत:
दूर हटो'. यह आपका मिथ्या आग्रह कैसा? आप समस्त शरीरों में स्थित एवं
अशरीरी पुराण, पुरुष की अवहेलना कर रहे हैं. आप सबको अद्वैत आत्मतत्त्व
उपदेश करते हैं. पर ऐसे विज्ञ पुरुष भी अनादि अज्ञान की महिमा से वंचित
नहीं हैं. तभी तो अचिन्त्य, अव्यक्त, अन्नन्त, आद्य, उपाधिशून्य अपने
चिरूप आत्मा को भुलाकर हाथी के कान के समान प्रत्यक्ष सिद्ध
क्षणभंगुर, चंचल शरीर की अहंभावना कर रह हैं. क्या आप ऐसे अद्वैतज्ञानी
के लिये इस प्रकार की भेद-~भावना शोभनीय है? जिस प्रकार अज्ञान के कारण
रस्सी में सर्प का भ्रम हो जाता है, उसी प्रकार मिथ्या ज्ञान से चिरूप
ब्रह्मा में नाम-रूपात्मक समस्त प्रचंच सत्य के समान दिखलाई पड़ते हैं.
मोक्षदायिनी ब्रह्मविद्या को प्राप्त करने पर भी, आपके ह्रदय में इस
प्रकार की तुच्छ भावना क्यों उत्पन्न हो रही कि `मैं ब्राह्मण हूँ, तुम
चाण्डाल हो.' महान् आश्चर्य की बात है कि उस मायावी परमात्मा के विशाल
इन्द्रजाल में आप महान् पुरुष भी फँस रहे हैं. "
ऐसा कह कर चाण्डाल चुप हो गया. अब आचार्य शंकर संदेह में पड़ गये कि यह
चाण्डाल है अथवा चाण्डाल के वेष में कोई अन्य महान् पुरुष? अत: उदारमना,
सत्यनिष्ठ शंकर ने उससे कहा, "हे प्राणियों में श्रेष्ठ, आपके वचन
युक्तियुक्त और सारगर्भित हैं. आपका कथन सर्वथा सत्य है. आप आत्मज्ञानी
हैं. उपनिषद् सभी जानते हैं, इन्द्रियों को जीतने वाले व्यक्ति इसका मनन
करते हैं तथा अपने अन्त:करण को आत्मा में नित्य रमण कराते हैं. इस प्रकार
श्रवण, मनन, निदिध्यासन होने पर भी, वे अपनी बुद्धि भेदरहित नहीं कर
पाते. जिस दृढ़बुद्धि पुरुष की दृष्टि सम्पूर्ण विश्व आत्मरूप से
प्रकाशित हो रहा है, वह चाहे ब्राह्मण हो अथवा चाण्डाल हो, वह वन्दनीय
है, यह मेरी दृढ़ निष्ठा है. जो चैतन्य विष्णु, शिव आदि देवताओं में
स्फुरित हो रहा है, वही चैतन्य कीड़े-मकोड़े क्षुद्र जन्तुओं तक में
स्फुरित हैं. जिसको ऐसी बुद्धि और ऐसी निष्ठा है कि `वह चैतन्य मैं हूँ",
यह दृश्य जगत् नहीं, वह चाण्डाल भले ही हो, पर वह मेरा गुरु है. संसार के
विविध विषयों के अनुभव करते समय, जहाँ-जहांॅ ज्ञान उत्पन्न होता है,
वहाँ-वहांॅ समस्त उपाधियों से रहित मैं ही विद्यमा न हूँ. मुझसे भिन्न कोई
भी पदार्थ नहीं है, ऐसी जिसकी बुद्धि है, वह पुरुष मेरा गुरु है.
आचार्य शंकर ने जिन श्लोकों से चाण्डाल वेशधारी विश्वनाथ महोदय शंकर की
स्तुति की, वे `मनीषापंचक' नाम से प्रसिद्ध हैं. इनकी संख्या पाँच है और
प्रत्येक श्लोक के अन्त में `मनीषा' शब्द आता है, इसलिये इन्हें `मनीषा'
पंचक' कहा गया है.
यहाँ दो श्लोकों के भावार्थ दिये जा रहे हैं--
"मैं ब्रह्मा ही हूँ, चेतन मात्र से व्याप्त यह समस्त जगत् भी ब्रहमरूप
है. समस्त दृश्यजाल मेरे द्वारा ही त्रिगुणमय अविद्या से कल्पित हैं.
सत्य, निर्मल, पर सुख रूप में जिसकी ऐसी दृढ़ बुद्धि है, वह चाहे चाण्डाल
हो अथवा द्विज, वह मेरा गुरु है, ऐसी मेरी निष्ठा है." ..२..
"सर्प आदि तिर्यक्, मनुष्य, देवादि द्वारा `अहम्' मैं, ऐसा स्पष्ट गृहित
होता है. उसी के प्रकाश से स्वत: जड़, ह्रदय, इन्द्रिय देह और विषय भाषित
होते हैं. मेघ से आवृत्त सूर्यमण्डल के समान विषयों से आच्छादित उस
ज्योति-~स्वरूप आत्मा की सदा भावना करने वाला आनन्दनिमग्न योगी मेरा गुरु
है, ऐसी मेरी मनीषा है."..४..
आत्मा में आचार्य शंकर की इस अपूर्व निष्ठा को देख कर भगवान आशु-~तोष शिव
उनके ऊपर अत्यधिक प्रसन्न हुए. उन्होने अपने चाण्डाल वेश को छोड़ दिया.
भगवान् चन्द्रमौलीश्वर अष्टमूर्ति में चारों वेदों को धारण किये हुए
प्रकट हुए. शिव भगवान् के इस अष्टमूर्ति स्वरूप को देखकर आचार्य शंकर भय,
भक्ति, विनय, धैर्य, हर्ष और विषय भाव से भर गये. उन्होंने भावपूर्ण
शब्दों में शंकर की स्तुति करनी प्रारम्भ की, " हे शम्भो, देह बुद्ध से
मैं आपका दास हूँ. हे त्रिलोचन, जीव बुद्धि से मैं आपका अंश हूँ. शुद्ध
बुद्धि से आत्म-~विचार करने पर सब कुछ आप ही हैं. ऐसी अवस्था में मैं
आपसे रंचमात्र भी भिन्न नहीं हूँ. हे सर्वात्मन्, सभी शास्त्रों के
द्वारा निश्चित किया गया, यही मेरा ज्ञान है. अद्वैत ज्ञान के प्रतिपादक
शास्त्र धन्य हैं, परन्तु ऐसे शास्त्रों से भी क्या, यदि गुरुकृपा न हो.
गुरुकृपा से भी क्या लाभ, यदि शिष्य के अन्त:-~करण में ज्ञान उत्पन्न
करे. यदि उस ज्ञान से परम तत्व का बोध नही हुआ, तो वह ज्ञान भी शून्यवत
है. वह परम तत्व मुझसे भिन्न नहीं हैं. मैं ही परम तत्त्व हूँ. इसी ज्ञान
में आश्चर्यमयी बुद्धि की समाप्ति होती है."
ऐसा कहते-कहते शंकर भाव-विभोर हो गये. उन्होंने सजल नेत्रों से भगवान्
शिव को साष्टांग प्रणाम किया.
भगवान् शिव का आदेश
आचार्य शंकर के ज्ञान और भक्ति पर शंकर भगवान् अत्यधिक प्रसन्न और
सन्तुष्ट हुए. उन्होंने शंकर से कहा, "वत्स, तुमने मेरे शिव तत्त्व की
प्रत्यक्षानुभूति कर ली है. तुमने हमारी पदवी प्राप्त कर ली है. मैंने
तुम्हारे ब्रह्मज्ञान की परीक्षा ले ली. हे तपोधन, तुमने प्रज्ञा के परम
उत्कर्ष को प्राप्तकर लिया है. हे सज्जनों में श्रेष्ठ, तुम और महर्षि
बादरायण-व्यास समान रूप से मुझे प्रिय हैं. अत: तुम भी व्यास के समान ही
मेरे अनुग्रह के पात्र बनो. वेदव्यास ने सारे वैदिक मंत्रों का विभाजन
किया और ब्रह्मसूत्र की रचना की. उस ब्रह्मसूत्र में उन्होंने कणाद,
सांख्य, जैन आदि वेद-विरुद्ध मतों का समूल खंडन किया है. कलि के दोषों से
युक्त मूढ़ों ने वेद के दो अथवा तीन वचनों के प्रमाण से अपने कुत्सित
भाष्यों की रचना की है. विद्वान और आस्तिक व्यक्तियों को उनके भाष्य में
कोई सार नहीं दिखलायी पड़ता. हे, वत्स, तुमने वेदों के तात्पर्य को
ठीक-ठीक समझा है. अत: तुम्हें ब्रह्मसूत्र पर नवीन भाष्य लिखना है. यह
भाष्य श्रुतियों के द्वारा पुष्ट हो और गम्भीर तर्कों से युक्त हो.
तुम्हारा लिखित भाष्य अत्यधिक प्रतिष्ठित और गौरवपूर्ण होगा. वह
इन्द्रादि देवताओं द्वारा वन्दनीय होगा. ब्रह्मा की सभा में भी उसकी
अत्यधिक प्रतिष्ठा होगी. मनुष्य लोक में उसकी महिमा के सम्बन्ध में जितना
भी कहा जाय, सब थोड़ा ही है. हे अद्वैतबुद्धिनिष्ठ शंकर, भास्कर,
अभिनवगुप्त, नीलकंठ प्रभाकर तथा मण्डन मिश्र जैसे विद्वान और विख्यात
पंडितों के ऊपर शास्त्रार्थ में विजय प्राप्त करो और अद्वैत ब्रह्मतत्त्व
के प्रतिष्ठापक बनो. मोहरूपी अन्धकार को दूर करने के लिये सूर्य के समान
तेजस्वी शिष्यों को भिन्न-भिन्न प्रदेशों में वेदान्त धर्म का पालन करने
के लिये नियुक्त करो. तत्पश्चात् कृतकार्य होकर मुझी में विलीन हो जाओ.
भगवान विश्वनाथ ने आचार्य शंकर को इस प्रकार निर्देश किया और अपने अमीच
आशीर्वाद से उन्हें कृतकृत्य किया. इसके बाद वे चारों वेदों सहित
अन्तर्धान हो गये. उनके चार कुत्ते चारों वेद थे. शंकर अपने शिष्यों सहित
गंगातट पर पहुंचे और पूजापाठ से निवृत्त हुए. उनका मन शंकर के आदेश पालन
में ही निमग्न था. उनके शिष्यों को भी यही अवस्था थी. मध्याह्न-~कालीन
क्रिया की समाप्ति के पश्चात् शंकर गम्भीरतापूर्वक शिव के आदेश-~पालन पर
विचार करने लगे. अन्त में उन्होंने यह निर्णय लिया कि लोक-~कल्याणार्थ
वेदान्त धर्म का प्रचार करने के लिये ब्रह्मसूत्र पर भाष्य अवश्य
लिखेगें.
बदरी की ओर प्रस्थान और भाष्य रचना
शिवपुरी (वाराणसी ) में रहकर इस महत्वपूर्ण भाष्य की रचना करना कठिन था,
क्योंकि वहाँ उनकी अत्यधिक प्रसिद्धि हो गई थी. पंडितों,
शास्त्रार्थियों, जिज्ञासुओं और मुमुक्षुओं के झुण्ड के झुण्ड उनके पास
पहुँचते थे. वे निरन्तर लोकहित में निरत रहते थे. अत: भाष्यादि लिखने के
लिये समय का अभाव था. यह सब सोच-विचार कर उन्होंने इस महत्त्वपूर्ण कार्य
के सम्पादन के लिये एकान्त स्थान बदरीनारायण का चयन किया. आचार्य शंकर
अद्वैतज्ञान में पूर्ण रूप से प्रतिष्ठित हो चुके थे. परन्तु समाधिस्थ
होकर आत्मा-~नन्द संभोग करने के लिये तो वे अवतरित नहीं हुए थे. उनका
आविर्भाव तो विभिन्न स्तरों के द्वैत, विशिष्टाद्वैत और अद्वैत साधकों के
लिये समस्त वैदिक धर्म का पुन: सगंठन और संस्थापन करने के लिये हुआ था.
अत: यही उनका लक्ष्य था और यही उनका जीवनव्रत. ब्रह्मज्ञानी अद्वैतज्ञान
प्राप्त करने के पश्चात् किस भाव से संसार में रहते हैं, इसका भी आदर्श
उनके जीवन में देखने को मिलता है. विद्यामाया का आश्रय ग्रहण करके
ब्रह्मज्ञानी इस संसार में कालक्षेप करते हैं. अत: उनके जीवन में भक्ति,
दया और वैराग्य की प्रमुखता रहती है. उनके जीवन के दो प्रमुख उद्देश्य
रहते हैं--लोकशिक्षा एवं रसास्वादन.
जीवकोटि के साधकों और ईश्वरकोटि के पुरुषों में महान् अन्तर होता है.
जीवकोटि के साधक साधन-भजन और तीव्र तपस्या द्वारा निर्विकल्प समाधि तो
प्राप्त कर लेते हैं. पर निर्विकल्प समाधि से व्युत्थित होकर वे अधिक
दिनों तक जीवभूमि पर नहीं टिक पाते. शास्त्र के मतानुसार उनका शरीर इस
संसार से अधिक से अधिक इक्कीस दिनों तक रह पाता है. इसके पश्चात् वे
परब्रह्मा परमात्मा में लीन हो जाते हैं. वे जीवन-मरण के चक्र से
चिरमुक्त होकर निर्वानमुक्ति प्राप्त कर लेते हैं. उनके द्वारा
संसार-कल्याण संभव नहीं है.
ईस्वरकोटि के अवतार विशेष मन्त्व्य से प्रकट होते हैं. उनका अवतरण
जीवजगत् के कल्याण के निमित्त होता है. ईश्वरकोटि के पुरुष निर्विकल्प
समाधि अवस्था से नीचे उतर आने का सामर्थ्य रखते हैं. वे जीवलोक में उतर
कर जीव-जगत् का निरन्तर कल्याण करते रहते हैं. वे सर्वत्र ब्रह्मदृष्टि
रखकर जगत् में रहते हैं. आचार्य शंकर के जीवन में यह बात प्रत्यक्ष रूप
में घटित होती है. भक्ति को विलासभूमि बनाकर वे अपना चित्त
`एकमेवाद्वितीयम्' ब्रह्मा में समाहित किये हुए थे. तीर्थस्वरूप होते हुए
भी उन्होंने तीर्थभूमियों की महिमा को पुन: प्रतिष्ठित किया. उनका
तीर्थ-पर्यटन धर्मसंस्थापन कार्य का ही एक अभिन्न अंग था. इसीलिये
उन्होंने भाष्य-रचना का स्थल बदरी-क्षेत्र चुना.
आचार्य शंकर ने शिष्यों सहित उत्तर दिशा की ओर प्रस्थान किया. उनकी
यात्रा का प्रमुख लक्ष्य बदरीनाथ था. बदरीनाथ बहुत दूरी पर था. पथ
बीहड़-~भयावह और दुर्गम था. वहाँ की यात्रा सभी के वश की बात न थी. कहीं
भीषण गर्मी और कहीं असह्य ठंडक थी. कहीं सीधी चढ़ाई थी तो कहीं एकदम
उतराई. कहीं-कहीं कटीली झाड़ियों की भरमार थी. किन्तु आचार्य शंकर आत्मा
के अद्वैत ज्ञान में निमग्न निरन्तर आगे बढ़ रहे थे. सामान्य यात्री की
भाँति के अन्य तीर्थयात्रियों के साथ पैदल यात्रा कर रहे थे. जो कुछ सहज
भाव से मिल जाता, उसी से क्षुधा निवृत्ति करते और जहाँ कहीं सुविधाजनक
स्थान मिलता, वहीं विश्राम कर लेते. कुरुक्षेत्र होते हुए वे
हरद्वार-ऋषिकेश पहुँचे. मार्ग में देवप्रयाग, श्रीनगर, रुद्रप्रयाग,
कर्णप्रयाग, नन्दप्रयाग, विष्णु-~प्रयाग आदि स्थानों पर रुककर विधिवत
स्नान करके पूजा-अर्चना की. इस प्रकार दुर्गम पर्वत-श्रृंखलाओं, घाटियों,
वन-उपवन, अनेक नदी-नालों को पार करते हुए बदरीनाथ पहुँचे. यह अलकनन्दा के
पावन तट पर स्थित है.
नारायण के मन्दिर के समीप ही तप्तकुण्ड है. आचार्य नें शिष्यों सहित
तप्तकुण्ड में स्नान किया. इसके पश्चात श्री बदरीविशाल के मन्दिर में
नारायण का दर्शन करने गये. पर मन्दिर में चतुर्भुज नारायण का विग्रह था
ही नहीं. वह विग्रह सत्ययुग में ऋषियों द्वारा प्रतिष्ठित किया गया था उस
विग्रह के स्थान पर वहाँ शालग्राम-शिला थी उसी शिला की पूजा-अर्चना की
जाती थी. आचार्य शंकर विग्रह के स्थान पर शिला देखकर परम दुखी और क्षुब्ध
हुए. उन्होंने पूजा-अर्चना की, किन्तु दुखी होकर मन्दिर के बाहर निकले.
उनका दर्शन करने के लिये मन्दिर के पुजारी एकत्र हुए. आचार्य ने उनसे
प्रश्न किया, "हे पूज्य अर्चकगण, मन्दिर नारायण-विग्रह से शून्य क्यों
है? मैंने तो यही सुन रखा था कि पुष्पक्षेत्र में नारायण चारों युगों से
निवास करते हैं."
अर्चकों ने निवेदन किया, "महात्मन् चीनी दस्युओं के अत्याचार से आतंकित
होकर हमारे पुरखों ने श्री विग्रह को निकटवर्ती कुण्ड में छिपाकर रख दिया
था. पर बाद में लाख चेष्टा करने पर भी, वे विग्रह की खोज निकालने में
असमर्थ रहे. उस समय से शालग्राम-शिला को ही भगवान् मान-~कर पूजा-अर्चना
की जा रही है."
उनकी बात सुनकर आचार्य शंकर चिन्तित होकर ध्यान में लीन हो गये.
तदुपरान्त उन्होंने गम्भीर भाव से पुजारियों से प्रश्न किया, " यदि
विग्रह प्राप्त हो जाय, तो उसकी पुन: प्रतिष्ठा कर विधिवत पूजा-अर्चना
करने के लिये क्या आप लोग राजी हैं?"
आचार्य की बात सुनकर सभी आनन्द में निमग्न हो गये और उन्होंने एक स्वर से
निवेदन किया, "महात्मन, हम सब विग्रह प्राप्त कर कृतार्थ हो जायेगें. उस
विग्रह की अत्यन्त श्रद्धापूर्वक प्रतिष्ठा की जायगी और शास्त्रीय विधि
से नित्य उसकी पूजा-अर्चना होगी.
उनकी प्रार्थना सुनकर आचार्य शंकर गम्भीर मुद्रा में नारद-कुण्ड की ओर
अग्रसर हुए. सभी शिष्य, पुजारी एवं दर्शकगण उनके पीछे-पीछे चल रहे थे.
