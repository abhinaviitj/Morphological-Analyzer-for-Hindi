<ळिटेरटुरे><णोवेल्><खुमरि ईन्डिर><खेट्कि खे फ्रोङेस्सोर्><१९८४><षजेस्ह् फ्रकस्हन्><ढेल्हि><७८-८३><२०१०><खुमरि ई,केट्कि खे फ्रोङेस्सोर्, णो>

+ मां ने मेरे मना करने पर राजू की शादी तय कर दी थी मां इस शादी में उन अपने
सभी साथियों को सम्मलित करना चाहती थी जिनके साथ उसने अपने दुख बांटे थे
मां उन रिश्तों को आज भी नहीं भूली थी. जो पापा की मृत्यु के बाद प्रगाढ़ता और
अपनत्व के बन गये थे. उन मौंसी,चाची,काकी के साथ आज हमारा पत्र व्यवहार भी
नहीं था. पर मां अपनी खुशी में उस खुशी को मिलाकर अपनी आत्मा की शांति पाने का
प्रयत्न कर रही थीं या उस आत्मीयता का ब्याज देना चाहती थी जो ऋण के रूप में
उतरना संभव नहीं.पापा की मृत्यु के बाद इन मौसी,चाची के सहारे ही तो मां वहां
रह पायी थी. विक्षिप्त समाज और समाज की खोखली मान्यताओं से इन लोगों ने ही
तो मां का संरक्षण किया होगा ?
दुख के समय के साथियों को आज मां अपनी खुशियों में भी उसी आत्मीयता से मिला
रही है. इससे बड़ा सम्मान,इससे बड़ी मान्यता और क्या होगी ? मेरी मां इतनी
अच्छी है या? सबकी माएं भी इतनी अच्छी होती हैं. मैं विश्व-विद्यालय का अत्यन्त
ज्ञानी प्रोफेसर अपनी मां के सामने कितना छोटा हो जाता हूं. मेरे ज्ञान की
पूर्ण श्रेष्ठता मां के सम्मुख आकर समाप्त हो जाती है. मैं और मां गांव पहुंचे
तो गोधूलि का समय हो चुका था. हमारी चाल में कहीं कोई अंतर नहीं आया
था,इतने वर्षों के बाद भी गंदगी का पूर्ण साम्राज्य चोरों ओर अपनी छटा बिखेर
रहा था. जाने का रास्ता गर्मियों में भी कीचड से भरा था. यहां के बच्चे आज भी
उघडे तन,गंदे चेहरे ओर कपड़े मक्खियों से भिनभिनाते चेहरे लिए रास्ते पर खेल
रहे थे,कोई लड़ रहा था,कोई गाली दे रहा था,म्यूनिसिपैलिटी का वही एक नल आज भी
वहीं लगा था,और पानी भरने की आज भी,वैसी ही लम्बी कतार लगी हुई थी. आज से
पच्चीस वर्ष पूर्व हम भी तो इसी लाइन में लगते थे. इतनी गंदगी के बावजूद इनके मन
कितने पवित्र और कितने बड़े? क्या गरीब और प्रताड़ित लोगों के पास ही दया और
ममत्त्व होता है? इन्हीं लोगों ने हमें बीस वर्ष तक मुर्गी के अंडे की भांति
सहेजा था. हमारे दु:ख-सुख के साथी यही तो थे.मां के आंसू न जाने कितनी बार
पोंछें होगें उन्होंने. इस बस्ती की उड़ती हुई दुर्गन्ध मेरे नथुनों में
सुरक्षा की सुगंध बन कर बसी हुई है. जीवन की सुरक्षा जो मानव का पहला अधिकार है
इसी बस्ती ने हमें दिलाया था. देखा,सामने से लिए चिन्तामणि काका चले आ रहे हैं.
अभावों की मार से उनकी कमर एकदम झुक गई है,इसी अभाव ने शायद उनकी आंख की
रोशनी भी कम कर दी. जो दूसरों की सुरक्षा में अपनी शक्ति लगाता है, उसकी
किस्मत में अभावों का ही गट्ठर आता है.
पापा की अंतिम क्रिया करके जब सब लोग लौटे तो मैं बहुत जोर-~जोर से रो रहा था,तब
चिंतामणि काका ने कहा था,"द्विगू बाप रूठा है तेरा काका तो नहीं रूठा,मैं
नहीं रूठूंगा बेटा विश्वास कर."
"हां,"और इसके बाद,सचमुच चिन्तामणि काका आज तक नहीं रूठे थे. मैं ही काका को
भूल गया था. वर्तमान के साथ समझौता करके अतीत को विस्मृत करने में मैंने
सिद्धता प्राप्त कर ली,पर आज सबको देख कर पता लगा कि अतीत कभी विस्मृत नहीं
होता. दो-ढ़ाई सौ रुपये मासिक वेतन पाने वाले चिन्तामणि काका ने बहुत से हमारे
छोटे-छोटे भार स्वयं उठा लिए थे,कब हमारी कापी पेन्सिल आ जातीं कब हमारे
म्यूनिसिपल स्कूल की फीस भर दी जाती,जो कि चार आने होती थी,हमें पता ही नहीं
चलता. चार आने जमा करना कितना कठिन है यह मैं जब ही समझने लगा था और शायद उस
समय कि कसक ही तो थी जो मुझे आज यहां तक खींच लाई.
हम सब अभी आकर बैठ भी नहीं पाये थे कि अत्यन्त मधुर आवाज मेरे कानों में आकर
टकराई और उसी क्षण उस आवाज ने आकर मुझे ऐसा विस्मृत कर दिया मानो मैं एक छोटा
सा बच्चा हूं. प्रोफेसर दिग्पाल का व्यक्तित्व तो रहा ही नहीं, लेकिन द्विगु को
भी यह बात अच्छी नहीं लगी. शायद मानसिक रूप से द्विगू इस आत्मीयता से बहुत दूर
हो चुका था. केतकी मेरे सामने थी.
"अरे यार द्विगू तू तो एकदम साहब बन गया, ड्राइवर है किसी के यहां? जहां इस
आत्मीयता पर क्षोभ उत्पन्न हुआ मन में वहीं मुझे केतकी पर तरस भी
आया."बेचारी...."मैं आज भी इंकार नहीं करूंगा कि मैं और केतकी बचपन में बडे
गहरे मित्र थे. केतकी के पिताजी ज्योतिषी का कार्य करते थे. सड़क पर बैठकर
लोगों का भाग्य पढ़ा करते थे. पर अपना भाग्य बेचारे कभी नहीं पढ़ पाये. फिर भी
हमारे घर से केतकी की परिस्थिति अच्छी थी. महीने में एक दो बार अवश्य उसे मिठाई
खाने को मिल जाती थी. कभी-कभी एक आना भी मिल जाता था. वह जो भी लाती उसमें मेरा
हिस्सा नियमित रूप से होता था. हम दोनों कभी नहीं लड़े. मैं जहां स्कूल में
एकदम सीधा लड़का समझा जाता था,केतकी एकदम मेरे विपरीत झगडालू प्रवृति की. सच
कहूं तो,केतकी से सभी डरते थे. एक आतंक था उसका स्कूल में,और इसीलिए खराब से
खराब लड़के को,मुझ जैसे दब्बू लड़के से कुछ कहने का साहस नहीं होता था. केतकी
मेरी संरक्षिका थी और सचमुच मैं उसके संरक्षण में काफी महफूज था. बड़ा अकड़ कर
चलता था."
आठवीं और नवीं कक्षा की बात है जब मैने जाना कि केतकी मुझसे प्यार करती
है,क्योंकि एक दिन उसी ने कहा,"द्विगू तू तो एकदम बुद्धू लड़का है?
"क्यों?"
"तुझे मैं अच्छी नहीं लगती ?"
"बहुत अच्छी लगती है ?"
"तू मुझे प्यार करता है ?"
"हां"
"तो फिर तू मुझसे प्यार की बातें क्यों नहीं करता ? अच्छा द्विगू एक बात बता,तू
मुझसे शादी करेगा ?
"हां करूंगा."
"बचपन की वह कौन-सी नादानी थी,क्या मैं सचमुच उस दिन शादी का अर्थ समझा था या
एकमात्र सहज आकर्षण था. एक उठते हुए किशोर वय का,एक अपूर्व यौवन प्राप्त लड़की
के प्रति. सच तो यह है कि प्यार का अर्थ उस दिन भी नहीं जानता होऊंगा,लेकिन वह
बचपन का वार्त्तालाप केतकी को देखकर अक्षश: याद आ गया.
उसके थोडे दिनों के बाद केतकी अपने नानाजी के यहां चली गई और जब वह वहां से सालों
बाद लौटी तो मैं वहां नही था. केतकी को क्या उसी तरह,ही आज भी वह वायदा याद है ?
कितना विचित्र सा लग रहा था. बचपन की संरक्षिका मेरे सामने खड़ी थी. मेरा
अभिमान मेरा रास्ता रोककर खड़ा हो गया. मैं भूल गया कि यह वही लड़की है जिसने
कितनी बार अपने अमरूद मुझे दे दिये थे. कितनी बार इसने अपना टिफिन खोल खाना
मुझे खिला दिया था. कितनी पास थी वह मेरे और आज मैं बोलने की सामान्य शक्ति भी
नहीं जुटा पा रहा हूं उससे. मनुष्य पढ़-लिखकर कितने थोथे आवरण ओढ़ लेता है.
"द्विगू सुना है तुम्हारी शादी हो रही है ?"
"केतकी ही ने प्रश्न किया. इस लड़की को क्या उत्तर दूं,ऐसा लगा मुझे यहां नहीं
आना चाहिए था.
"शर्मा रहे हो,यह तो तुम्हारी बचपन की आदत है."
फिर मां की ओर देखते हुए बोली,"मोसी जानती हो द्विगू ने मुझे अपनी
दुल्हन बनाने का वायदा कर रखा है."
मां कुछ बोलती उससे पूर्व ही काकी फट पड़ी थी,"अरी जा कलमुंही तू और दुल्हन"
तुझे कहां मिलेगी शान्ति,एक की दुल्हन बनने में ? तुझे तो नित नये रसिया
चाहिये!"
केतकी का मुंह आरक्त हो गया,मैं भी अवाक् होकर उसकी ओर देखता ही रहा,कि काकी ने
यह क्या कह दिया !दो मिनट तक केतकी के मुंह पर इतने भयानक भाव आये और गये,लगा
कि कोई बहुत बड़ा भूचाल आने वाला है. पर ऐसा कुछ हुआ नहीं. वह स्वयं को संभालती
हुई उठ खड़ी हुई, और काकी के पास जाती हुई बोली,"काकी आज द्विगू आया है इसीलिए
माफ कर जाती हूं, अगर और कोई दिन होता तो तेरी जबान खींचकर हाथ पर रख देती...."
कोई लंबी-सी गाली शायद वह देने वाली थी, पर मुझे सामने देखकर वह चुप हो गई,
तत्क्षण वह बाहर निकल गई. मैने स्पष्ट पढ़ा कि उसके चेहरे पर अशान्ति के बादल
उमड़ कर आखों से बाहर आने को आतुर हो रहे थे. मैं सोचता रहा. काकी को क्या
अधिकार था उसका अपमान करने का. वह जो कुछ भी थी या है उसके लिए वह काकी के
पास तो नहीं आई है. न यह सीता काकी का घर है. वह मुझसे मिलने आई थी, वह मेरे
बचपन की घनिष्ट मित्र थी. क्या वह मानव कर्त्तव्य नहीं था कि मैं आज भी उसके
पास बैठकर पूंछू; केतकी तुम इतने वर्षों तक कहां रहीं ? तुम्हारा पति क्या करता
है ? तुम्हारे कितने बच्चे हैं ? अल्पहड़पन की मित्रता तो यौवन में और भी
परिपक्व होती है और आज जब काकी ने केतकी का अपमान कर दिया, तब भी मैं देखता
रहा. न जाने कितनी बार इस लड़की ने मुझे संरक्षण दिया था. तो क्या आज उसके
सम्मान का उत्तरदायित्व मेरा नहीं था. जबकि वह मुझसे ही मिलने आई थी, नहीं यह
शक्ति नहीं थी मुझमें. मेरे खोखले अहम् ने मेरे अधकचरे ज्ञान ने, मेरा मुहं बंद
कर दिया. मैं उसे जाते देखता रह गया. उस क्षण मैंने स्वयं को धिक्कारा, अगर
केतकी किसी लखपति बाप की बेटी होती और मैं उसका बचपन का मित्र होता तो अपने
भाग्य समझता, उस परिचय को पुनः जीवित करने के लिए ! कितना विचित्र है मानव मन ?
मैं क्या अपनी इसी मां का बेटा हूं ? आज मुझे लगा कि मां बहुत ज्ञानी है. मां
के आध्यात्मिक स्तर पर उनकी मानवीय संवेदनाओं के स्तर पर शायद मैं कभी नहीं
पहुंच पाऊंगा . सच तो यह कि केतकी के चले जाने से मेरे मन का बोझ उतर गया. वाह
कितना कायर हूं मैं. मेरी आत्मा ने पूछा भूल गये केतकी को. तुम. कभी पुरूषत्व का
दावा इस लड़की के सामने कर सकोगे ? उस क्षण बहुत विचार आए, फिर भी मैं केतकी
को आवाज न दे सका.
सीता काकी ने केतकी के बारे में जो रामायण सुनाई, उसका सार यह था कि केतकी के
पिता रामदयाल जब तक जिन्दा रहे केतकी की शादी के लिए चिंतित रहे, कितने
अच्छे-अच्छे लड़के देखे उन्होंने, बाबू तक ढूँढे, पढ़े-लिखे, इस कलमुंही के
लिए. पर इसने शादी से इन्कार कर दिया. कहती थी उससे किसी ने वायदा किया है और
यह उसकी प्रतीक्षा कर रही है. कितनी बाप की मार खाई इस लड़की ने, पर टस से मस
नहीं हुई. रोज नासपिटी को लेकर चाल में दंगा होता. रोज लड़ाई-झगड़ा होता. बाप
मर गया. एक दिन रामशंकर पहलवान के घर जाकर बैठ गई. दलाली करता है साला. अब तो
पतुरिया हो गई हैं. राम राम ! जिस दिन सबेरे-सबेरे इसका मुहं देख लो, रोटी भी
नहीं मिलती. जबान तो ऐसे चलाती है मानो सारी दुनिया इसकी गुलाम हो. रांड़ मां
भी इसी की कमाई खा रही है. और अंत में माँ से उन्होंने अपनी धारणा भी अपने
शब्दों में प्रगट कर दी कि भौजाई अगर मेरी लड़की ऐसी होती तो जिंदा गला घोंट
देती.
काकी का एक शब्द मेरे शरीर में नश्तर बनकर चुभ गया. सचमुच क्या केतकी उस बालपन
से स्वप्न को अभी तक लेकर मेरी प्रतीक्षा कर रही होगी? स्वप्न ? हां, वह तो
बचपन का एक स्वप्न था ? केतकी, उसे जीवन का सत्य कैसे मान लिया तुमने ? क्या मैं
उस स्वप्न को साकार रूप दे सकता हूँ ? क्या सोचने लगा. प्रोफेसर दिग्पाल...और
केतकी? केतकी सच नहीं भ्रम है केतकी को यथार्थ रूप देना असंभव है. केतकी के
विचार...केतकी की प्रतीक्षा जो वह वर्षों से कर रही है...नहीं, यह प्रतीक्षा
ड्राइवर द्विगू की ही है, प्रोफेसर दिग्पाल की नहीं. केतकी के विचार मैने उसी
क्षण अपने मस्तक से बलात् ऐसे निकाल दिये जैसे मैं केतकी को जानता ही नहीं आदमी
कितनी आसानी से अपने कष्ट और वायदों को भूल जाता है, यह भी मेरे जीवन का पहला
अनुभव था. आत्मग्लानि से नारी बिखर जाती है और पुरूष अपनी सामर्थ्य बढ़ा लेते
हैं. ऐसा ही कुछ उस दिन मेरे साथ हुआ था. मां अपनी यादों को समेटने आई थी और
मैनें अपनी यादों का गला घोंटकर इतने नीचे दबा दिया, उससे इतना अनभिज्ञ बन गया,
मानो कभी वह मेरी थी ही नहीं.
मां ने चलते समय चाल के हर घर में दस-दस रूपये दिये थे. अपना बड़प्पन दर्शाने
के लिए नहीं, वह जल्दी में मिठाई नहीं लाई थी इसीलिए केतकी ने रूपये नहीं लिए.
उस समय मेरी नजर उसके चेहरे पर गढ़ गई. उसने अश्रुपूरित नेत्रों से मां के पैर
छुए और रूंदे गले से बोली, "मोसी मेरे घर में बच्चा कहां है, गरीबों की
लड़कियां तो बचपन में ही बूढ़ी हो जती हैं. छोटे साहब की शादी है न दुल्हन पर
मेरी ओर से न्यौछावर कर देना. मां के हाथ में दस रू.नोट रखकर केतकी दौड़कर
वापिस चली गई. अगर वह कुछ क्षण और रुकती तो अपने आंसूओं को रोक नहीं सकती थी.
आंसू और केतकी ? नहीं, केतकी का अगर एक भी आंसू गिर जाता तो, केतकी का चरित्र
ही कुछ और होता ? केतकी नाम है सामर्थ्य का . केतकी नाम है असमान्यता का.
