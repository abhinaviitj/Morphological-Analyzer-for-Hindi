<आ.ळ्.><ञ्.ठ्.><भड्रि फ्रसड् फन्च्होलि><भ्हरटिय ळोक् डर्स्हन्><१९९१><आर्च्हन फ्रकस्हन्><आज्मेर्><१०६ टो १११><२१००><फन्च्होलि-भ्हरटिय ळोक् डर्स्हन्><ढ्हनन्जय् खुमर्>

ऋग्वेद के ऋषियों में वत्स और पुनर्वत्स का नाम प्रसिद्ध है. ऋषि नाम
वेदमन्त्रों के अर्थ संकेत प्रस्तुत करते हैं. पुनर्वत्स का तात्पर्य है- जो
पुनः वत्स बन जाए. इसके विपरीत नित्यवत्स या संवत्स का उल्लेख भी मिलता है. इसका
तात्पर्य है- पूर्ण वत्स. वत्स के ये दोनों रूप दो जीवन-पद्धतियों की सूचना देते
हैं.
बृह्मचर्य,गृहस्थ,वानप्रस्थ- इस क्रम से संन्यास के रूप में पुनः ब्रह्मचर्य को
धारण कर लेना पुनर्वत्स की कल्पना का मूल ज्ञात होता है. ऋग्वेद में इस व्यवस्था
का पृश्नि से तीन सरोवरों के दोहन के रूप में उल्लेख मिलता है (ऋ.८.७.१०).
ये सरोवर तीन आश्रम ज्ञात होते हैं. श्रम के व्याप्त होने से ही बृह्मचर्यादि
आश्रम कहलाते हैं. श्रम को वैदिक साहित्य में आध्यात्मिक विभूतियों और पार्थिव
शक्तियों में परिगणित किया गया है. श्रम के बिना देवता भी सहायता नहीं करते
हैं-'न ऋते श्रान्तस्य सरव्याय देवाः.' आश्रम-व्यवस्था में श्रम को अनिवार्य कर
दिया गया है. प्रथम दो आश्रमों में श्रम का प्रवृतिपरक रूप देखने को मिलता है तो
अन्तिम दो में निवृतिपरक. इस व्यवस्था में श्रम को उत्तरोत्तर 'शम' रूप देने का
यत्न किया गया है. श्रम से मानव मात्र में सहज सम्बन्ध तो स्थापित होता है. साथ
ही उससे मानवमन की पशुता का अंत भी होता है. तब श्रम शम से अभिन्न हो जाता है.
कालान्तर में श्रम की प्रतिष्ठा गिर कर कामर्थपरायणता का प्रचार होने पर
श्रमण-परंपरा द्वारा पुन: श्रमवाद की महत्ता स्थापित हुई. श्रम के शम पर्यवसायी
रूप को बुद्ध और महाबीर स्वीकार करते हैं-'शमयिता हि पापानां श्रमण इति कथ्यते'
(धम्मपद). इन दोनों महापुरूषों ने पहले से चली आई श्रमण संस्था का स्वतन्त्र रूप
से नवीकरण किया. श्रमण-संस्था में यज्ञ के आध्यात्मिक रूप को ऋषिप्रशस्त व
ग्राह्य माना गया है-
तयो ज्योतिः जीवो ज्योतिस्थानं योगस्त्रुत्रा शरीरं करीषं.
कर्मेधः संयमयोगशान्ति: होमं जुहोमि ऋषिणां प्रशस्तम्.
 उदाध्ययनसूत्र १२४३
बुद्ध और महावीर ने अपने मार्ग को सत्पुरूष आर्यो का मार्ग कहा है. इनका मार्ग
संन्यास-धर्म पर आधारित है. महावीर को तायी नाम से अभिहित किया गया है. जिसका
अर्थ अर्हत् है. यह वैदिक तर्य (तुरीय) शब्द का विकसित रूप ज्ञात होता है.
जैनियों का एक वर्ग इन्हें बाल संन्यासी ही मानता है. इस रूप में ये पुनर्वत्स न
होकर संवत्स (सम्यक् रूपेण बत्स) थे. जीवन में सम्यवत्य की प्रधानता के कारण ही
इसे संबत्स कहा गया है. सम्यक्त्व की प्रधानता होने के कारण ही इन्हें संवत्स
कहा जाता है. सम्यक्त्व की प्राप्ति को जैन परम्परा की त्रैलोक्य प्राप्ति से
भी श्रेष्ठ माना गया है. यही मनुष्यत्व का सार है-'सारो वि णरस्य'
संवत्स के सम्यक्त्व में रमण करने का काल ही संवत्सर है जिसका प्रारम्भ
सार्वत्सरिक-पर्व से होता है. यह पर्व परम्परागत ऋषिपंचमी को ही मनाया जाने लगा.
पुनर्वत्स-जीवन में भोग व त्याग का सुन्दर समन्वय देखने को मिलता है . इसके विपरीत
संवत्स जीवन-प्रक्रिया में कठोर संयम पर बल दिया गया है. जैन मुनियों के जीवन
में कठोर आत्मसंयम का आदर्श रूप देखने को मिलता है. पूर्वोक्त दोनो जीवन
प्रक्रियाओं का उद्देश्य वत्स वनकर वात्सल्य प्राप्त कर लेना है. विश्व रूपा
प्रकृति से पथ रूप पुष्टि को प्राप्त करने वाले इस दिन वत्स बनने का ब्रत लेते
हैं. पुनर्वत्स-परम्परा में आस्था रखने वाले ऋषि पंचमी के दिन व्रत धारण करते
हैं. इसी दिन संवत्स जीवन अपनाने के लिए श्रमणमार्गी व्रत लेते हैं.
ऐसे व्रत तपो मूर्ति विद्वानों के समक्ष लिए जाते हैं. ऋषि पंचमी जैसे पर्वों
पर अरण्यवासी तपस्वी साधारण गृहस्थों में आकर धर्मोपदेश द्वारा उनका उद्बोधन
किया करते थे और उन्हें सदाचार सिखाते थे. श्रद्धावान् गृहस्थ इनका वात्सल्य
पाकर धन्य हो जाते और उनकी प्रेरणा से ब्रत धारण करते थे. अब ये बातें तो नहीं
रही, परन्तु उनकी स्मृति के रूप में ऋषि पंचमी पर्व है. इस दिन जंगली श्यामाक धान
आदि खाकर वैदिक-परिवार के लोग अपने अरण्यवासी पूर्वज ऋषियों को स्मरण करते हैं
और जैन लोग सांवत्सरिक व्रत धारण करते हैं. यह आर्य-आश्रम परम्परा और
श्रमण-परम्परा में समन्वय स्थापित करने वाला सबसे बडा पर्व है.
विजयादशमी:
विजया दशमी क्षात्रजीवन से सम्बद्ध उत्सव है. हमारी मान्यता रही है कि मानव-शरीर
एक युद्ध क्षेत्र है जिसमें देवी और आसुरी मनोवृतियों में अनवरत संघर्ष छिड़ा
रहता है. इस युद्ध में देवी-वृत्तियों को विजयी वनाने के लिए साधनारत प्रत्येक
साधक क्षत्रिय है. इस प्रकार विजयादशमी आध्यात्मिक-मार्ग पर चलने वाले प्रत्येक
व्यक्ति के लिए उसकी आत्मविजय की घोषणा करने वाला सबसे बडा पर्व है. इसी रूप में
यह भारत के सभी समुदायों का सामान्य उत्सव बन गया है. दशहरे के पहले शक्ति साधना
के लिए नवरात्रि व्रत किया जाता है. इस व्रत के अन्त में दुर्गापूजन के साथ
कुमारी कन्याओं का पूजन भी किया जाता है. कन्या-~पूजन भारतीय समाज में नारी-
सम्मान की दिशा में एक नवीन दृष्टिकोण उपस्थित करता है. रावण के पुतले को जलाना
यज्ञ का ही परिवर्तित रूप है. आसुरी वृत्तियों को समाप्त करने से ही दिव्यभावनाओं
की विजय संभव है.
गोवर्द्धन पूजा :
दीपावली इहलौकिक अम्युदय और आध्यात्मिक-प्रगति का सूचक हमारा राष्ट्रीय पर्व है
इस अवसर पर गो-वृषभादि का पूजन तो किया ही जाता है साथ ही गोवर्द्धन पूजन भी किया
जाता है. यह प्रथा सारे उत्तरीभारत में प्रचलित है. गौ व गोवर्द्धन का सम्बन्ध
विष्णु के वासुदेव अवतार से है और ऐसा ज्ञात होता है कि वासुदेव की पूजा के साथ
ही गो व गोवर्द्धन की पूजा भी प्रचलित हुई होगी.
भारत में मनाए जाने वाले उत्सवों में से अधिकतर शिव या विष्णु से सम्बद्ध हैं.
अन्य देवताओं से सम्बन्धित उत्सवों को भी प्रकारान्तर से इन्हीं के साथ जोड़ा जा
सकता है. विष्णु से सम्बद्ध उत्सवों में दीपावली को सर्वोच्च स्थान प्राप्त है.
विष्णु के अनेक अवतारों के साथ इसका सम्बन्ध जोडा गया है. कृष्ण की नरकासुर पर
विजय, राम का रावण-विजय के उपरान्त अयोध्या लौटना , देवभिषक् धन्वन्तरि का
प्रादुर्भाव , रामभक्त हनुमान का जन्म आदि कितनी ही बातें दीपावली-उत्सव के
विविध दिनों से जुडी हुई हैं. इस अवसर पर बलि-पूजा होती है जिसका सम्बन्ध
वामनावतार के साथ है गो-पूजा का प्रचलन द्वापर के अन्त में कृष्ण द्वारा हुआ था.
पुराणों के अनुसार इससे पहले इस अवसर पर इन्द्रमख का आयोजन किया जाता है. लोगों
का विश्वास था कि इन्द्र वृष्टि का देवता है अत: कृषि-कर्म की सफलता उसकी कृपा
पर आश्रित हैं. वर्षाकाल के उपरान्त उसे सन्तुष्ट करने के लिए इन्द्रमख का आयोजन
किया जाना था. वासुदेव कृष्ण ने लोगों को समझाया कि पानी बरसना प्राकृतिक घटना
है इसके साथ इन्द्र का कोई सम्बन्ध नहीं हो सकता. अतएव सब लोगों को गोयज्ञ और
अद्रियज्ञ करना चाहिए. गोपालों और पर्वतवासियों क लिए इनको करना सुकर और विहित
है.
 गिरियज्ञस्त्वयं तस्माद्गोयज्ञश्च प्रवत्र्र्यताम्.
 किमस्माकं महेन्द्रेण गावश्शैलाश्च देवताः ..
 मन्त्रयज्ञपरा विप्रास्सीरयज्ञाश्च कर्षकाः.
 गिरिगोयज्ञशीलाश्च वयमद्रिवनाश्रयाः ..
 (विष्णुपुराण ५.१०.३६-३७)
इस प्रकार के आयोजन का विवरण विष्णुपुराण (५.१०),ब्रह्वैवर्तपुराण (१०.२४)
(श्रीकृष्णजन्मखण्ड २२) श्रीमद्भागवतपुरण (१०.२४) आदि में मिलता है. इसके आधार
पर पता चलता है कि इस अवसर पर गौऔ,गोवर्द्धन, अग्नि,विद्वान् ऋत्विजों और समागत
मुनीश्वरों की यथोचित् पूजा की गई थी. गौओं को जौ व घास खिलाकर गिरिराज के
प्रति समर्पित किया गया था. सबने मिलकर गीत गाते हुए गो-वृषभों को पुष्पादि से
सजाकर गोवर्द्धन की परिक्रमा की थी. मुनीश्वर गर्ग ने वेदपाठ किया अग्नि ने आहुति
की थी और गोदुग्धादि से विविध पकवान बनाकर खिलाए गए थे. इस आयोजन को कृष्ण ने
अपने विष्णु रूप से प्रकट होकर स्वीकार किया था. इसमें चाण्डालादि भी सम्मलित
हुए थे.
इससे प्रकट होता है कि यह आयोजन परमेष्ठी-प्रजापति विष्णु की उपासना के लिए किया
गया था . ऋग्वेद में विष्णु के गिरिष्ठा और गिरिक्षित् विशेषण प्रयुक्त हुए हैं
(ऋ. १.१५४.१२-३). अत विष्णु को पर्वत से सम्बद्ध मानना परम्परागत ही कहा जाएगा.
कृष्ण ने इस आयोजन के माध्यम से विष्णु की उपासना प्रारम्भ की. विष्णु के परमपद
में गौवों का निवास माना जाता है- यात्र गावों भूरिश्रृंगा आयास (ऋ. १.१ ५४.६).
मन्त्र में उल्लिखित पदार्थो का समालम्भन करके और क्रियाओं को सम्पन्न करके यज्ञ
की रूप समृद्धि की जाती है. विष्णु सम्बन्धी मन्त्रों में गायों के अतिरिक्त
देवयु-लोगों व मधु-कूप का परमपद होना भी सिद्द है. इसलिए इस आयोजन में
पक्वान्नो, ब्राह्मणों, गायों, अग्नि का समावेश है.
दीपावली को त्रिरात्रव्रत के रूप में मनाया जाता है. राजस्थान में चतुर्दशी की
रात्रि को या अमावस की रात्रि को लक्ष्मी-पूजन किया जाता है. साथ ही गोपूजन होता
है. प्रतिपदा को प्रात:काल गोबर के गोवर्द्धन बनाकर उनको पूजा जाता है. सन्ध्या
को बैलों की पूजा होती है. पूजा के उपरान्त गायों व बैलों को `मंगाल'
(मंगलमालिका) के नीचे से निकाला जाता है. इसके बाद उनको गोवर्द्धन के ऊपर से
निकाल जाता है. अद्रि-पूजन और अद्रि-दलन की इन क्रियाओँ को आध्यात्मिक-क्रियाओँ
की प्रतीक मानना उचित होगा. नाम के अनुसार दीपावली आयोजन का सम्बन्ध दीपों से
है. गो-गोवर्द्धन-पूजा, अग्निक्रीडा, दीपदान, दीपावली सजाना आदि सभी बातों का
सम्बन्ध वैयक्तिक व सामाजिक साधना से प्रतीत होता है.
परमेष्ठी विष्णु आप्यमण्डल के अधिष्ठाता हैं. सोम से उनका घनिष्ठ सम्बन्ध है
जिसका उत्सव उनके परमपद में कहा गया है (ऋ. १.१५४.५). सोम के ज्योतिर्मय रूप को
दीपावली सजा कर आराधना का विष्य बनाया जाता है. सोम का अभिषवन अद्रियों द्वारा
होता है- `सोमं सुन्वन्ति अद्रिभि:' (ऋ. १.३४.३) दस योषार्य यज्ञ मे इसको ग्रहण
करती है (ऋ. ९.१.७) ये दस बहिनें शरीरस्थ दस इन्द्रियां हैं और अद्रि शरीर की
संज्ञा है. पेड़ का तना अद्रि कहलाता है. इसी तरह धड़ अद्रि हैं. अथर्ववेद में
राजा को सोम कहा गया है - सोमा राजा मस्तिष्क: (अथर्ववेद ९.७.२). वह सिन्धुमातृक
है-सिन्धुमातरम् (ऋ. ९.६१.७) . शरीर की विभिन्न नाड़ियों में व्याप्त
सूक्ष्म-अन्नरस, जो शरीरस्थ देवों अर्थात् इन्द्रियों को पोषित करता है और आनन्द
का जनक या आनन्द रूप ही है, को सोम कहा जाता है. ज्योति पाने के अभिलाषी साधक को
सोम की प्राप्ति के लिए अद्रि या शरीर का आश्रय लेना पड़ता है. सोम की प्राप्ति
के उपरान्त अद्रि का, जिस्में से ज्योतिर्मय सोम के अभिषुत हो जाने पर अतिसोम ही
शेष रह जाता है, का दलन आवश्यक हो जाता है. आध्यात्मिक-साधना की प्रतीक क्रिया
में इसीलिए अद्रि पूजन के साथ अद्रिदलन भी किया जाता है.
स्कन्दपुराण में कहा गया है कि कार्त्तिक कृष्ण द्वादशी को वत्स व गो की पूजा
करनी चाहिए. चतुर्दशी से त्रिरात्रव्रत प्रारम्भ करना चाहिए. व्रत के अन्त में
गोवर्द्धनोत्सव करना चाहिए. गोवर्द्धनपूजा में धेनु रूपा लक्ष्मी का पूजन भी
किया जाए. अपराह्ण में कुशकाशमयी मार्गपाली बांध कर उसके नीचे से
गो-~वृषभमहिष-अश्वादि को निकाला जाए. रात्रि को भूमि पर पांच रंगों की बलि की
आकृति बनाई जाए. उसकी विविध खाद्य पदार्थो से पूजा की जाए. बलि-~पूजा न करने
वाले को पाप लगता है. इसके उपरान्त गोग्रासादि देकर गोक्रीडा का आयोजन करना
चाहिए. उनकी आरती की जाए. द्वितीया को मंगलमालिका का आयोजन किया जाए. दीपोत्सव
तो इनके साथ ही कर्त्तव्य है.
इस उत्सव को मनाने का कारण इस पुराण में यह दिया गाया है कि विष्णु ने इस दिन
राजा बलि के यहाँ से लक्ष्मी को मुक्त किया था. बलि-पूजा से इस ऐतिहासिक-तथ्य की
ओर संकेत किया गया ज्ञात होता है कि यह उत्सव देवदानव-~समन्वय की स्मृति का सूचक
है. दीपावली को वैष्णवी और साथ ही दानवी तिथि भी कहा गया है (स्कन्द. वैष्णवखण्ड
.०.५७). इसके प्रतीकात्मक रूप को समझने के लिए बलि के पौराणिक व्रत का सम्बन्ध
वेद की बल सम्बन्धी प्रतीक-गाथा से जोड़ना चाहिए. वहां बल गोओं का रक्षक है (ऋ.
१०.२७.६). इसके पास दुर्ग हैं (ऋ. ६.१८.१५). उनकी दृढ़ प्राचीरे हैं
(ऋ.६.१८.१५), जिनको इन्द्र तोड़ देता है. मैक्डोनल ने बल शब्द का अर्थ गुहा करते
हुए इस शब्द को वृ धातु से ब्युत्पन्न माना है जिसका अर्थ है आच्छादन करना
(वैदिकामाइथोलोजी). यास्क ने इसे मेघ का पर्याय माना है (निघण्ड १.१०). इन्द्र
बलभिद्र है और वह अन्य देवों के सहयोग से बल के द्वार को खोल कर गौओं को मुक्त
कर देता है. एक स्थान पर तीन द्वारों को खोलने का उल्लेख भी मिलता है जिनसे सायण
के अनुसार उषा, सूर्य और गौएँ (रश्मियाँ) प्रकट हुई (ऋ. १०.६७.४-५). ये तीनों
प्रकाश के स्रोत हैं और ज्योति उपलब्धि के लिए मनाए जाने वाले दीपावली उत्सव के
साथ उनका सबन्ध आवश्यकीय प्रतीत होता है. बल को मेघ कहने कारण यह हो सकता है कि
यास्क संभवत: बल को आपस्तत्त्व का या सोम का कृष्ण रूप मानते थे. यह असृजक रूप
है जिसे वृत्रनाम से भी जाना-जाता है. देवशक्तियाँ इससे सोम के सृजक शुक्ल रूप
को प्रकट कर देती हैं. उषा, सूर्य, गौएँ सृजकतत्त्व के ही विविध नाम हैं.
पुराणों में सृष्टि के इस सूक्ष्म-रहस्य को वैरोचन बलि की ऐतहासिक घटना के साथ
संयुक्त कर दिया गया है. बलि-पूजन से इतना ही सकेत मिलता है कि दीपावली इसके समय
में भी मनाई जाती थी.
उपर्युक्त विवेचन से स्पष्ट है कि दीपावली पर सम्पन्न की जाने वाली
प्रतीक-क्रियाओं का सम्बन्ध भी ज्योति-प्राप्ति के साथ है. गो वेद में इन्द्र से
अभिन्न मानी गई है इमा: या गाव: स जनास इन्द्र: (ऋ ६. २८.५). वह प्रतिष्ठा प्राण हैं
जिसका अधिष्ठाता विष्णु है. कृष्ण ने इन्द्रमख को गोयज्ञ द्वारा नया वैज्ञानिक
रूप मात्र दिया हैं किसी इन्द्र-विरोधी कान्ति को जन्म नहीं दिया. इस आयोजन के
साथ हमारे जातीय-जीवन की प्रमुख विशेषता ज्योतिर्मय जीवन की आकांक्षा का सम्बन्ध
है. कार्तिक अमावस को चन्द्रज्योति का नितान्त अभाव होता है. ज्योतिष के अनुसार
इस समय तुलाराशि का सूर्य नीचस्थ होता है. रात्रि को वह भी कहां इसलिए
ज्योतिराकांक्षी मन इस अवसर पर प्रकाश के तीसरे स्त्रोत अग्नि का आश्रय लेता
हैं. अग्निक्रीडा और दीपावली सजाना इसीलिए इस आयोजन के अगं बन गए. यह तो ज्योति
पाने का व्यावहारिक स्थूल उपाय है, परन्तु मनुष्य तो परमज्योति को भी प्राप्त
करना चाहता हैं. 'तमसो मा ज्योतिर्गमय' प्रार्थना उसके इसी मन्तव्य को प्रकट
करती हैं. दीपावली वस्तुत: इसी ज्योति को पाने का उत्सव है जिसका प्रतीकात्मक
स्वरूप अग्नि क्रीडादि में व्यक्त होता हैं.
अग्नि के समान ज्ञानदीप लोगों के सम्पर्क में आने के लिए यह अवसर उपयुक्त समझ कर
इस उत्सव का प्रवर्तन किया गया है. संन्यासी ज्ञानदीप होते है जिनको सूर्य के समान
तेजस्वी होने से हंस भी कहा जाता है. वे वर्षाकाल में बस्तियों के निकट
चातुर्मास्य बिताया करते हैं. उनका सम्पर्क गृहस्थियों के लिए प्ररेणाप्रद होता
हैं. वे लोग प्रसन्नता के वातावरण में पक्वान्नादि से ऐसे मुनियों, विद्वानों
आदि को तृप्त करके उनसे ज्ञान की ज्योति प्राप्त करने के लिए प्रयत्न करते हैं.
विश्वामित्र अग्नि से एकीभाव स्थापित करके अपने दिव्य अनुभव को इन शब्दों में
व्यक्त करते हैं.
 अग्निरस्मि जन्मना जातवेदा घृतं में चक्षुरमृतं म आसन् .
 अर्कस्त्रिधातु: रजसो विमानो, अजस्त्रो धर्मो, हविरस्मि नाम ..
 (ऋ.३.२६.७)
समाज के प्रज्ञाबल के साकार रूप ऐसे सिद्ध पुरुष आएँ और उनका लाभ न उठाया जाए तो
समाज के कर्मकुशल हाथ बहुत बड़ी हानि उठायेंगे.
समाज की प्रज्ञाशक्ति से उसकी कर्मशक्ति का सम्मिलन हो और इस प्रकार समाज में
श्री और लक्ष्मी का प्रादुर्भाव हो यही दीपावली उत्सव का उद्देश्य है. श्री का
सम्बन्ध व्यक्ति के व्यक्तित्व से है और लक्ष्मी का समाज के अभ्युदय से. व्यक्ति
के लिए दोनों ही काम्या हैं. ज्ञानशक्ति, बल और सत्य के रहने पर व्यक्तित्व में
जो शालीनता, कान्ति, ओज, वर्चस्व आदि गुण होते हैं उन्हीं की सम्मिलित संज्ञा भी
हैं. 'सत्यं यश: श्रीर्मयिश्रीश्रयताम्' यह प्रार्थना करता हुआ मनुष्य नित्य इसी
श्री की कामना करता है. जब व्यक्ति श्री सम्पन्न होता है तो उसे समाज की लक्ष्मी
की उपलब्धि होती है. धन सामाजिक लक्ष्मी का अत्यन्त स्थूल रूप है. श्री सम्पन्न
हुए बिना उस पर भी व्यक्ति का अधिकार नहीं है. लक्ष्मी का वाहन उलूक दिवान्ध
होता है. ज्ञान की ज्योति को वह सहन नहीं कर पाता. इसलिए ज्ञानी व्यक्ति उसे
प्राप्त करने की चेष्टा करने के स्थान पर उसे समाज की सम्पत्ति बनी रहने दे
जिससे उसका समाज के लिए यथोचित उपयोग किया जा सके.
भारतीय परम्परा के अनुसार प्रज्ञाशक्ति से सम्पन्न विद्वान और कर्मकुशल गृहस्थ
में गो और वत्स का सम्बन्ध है. बिद्वान् को पुंगव या ऋषभ कहा जाता है जो वत्सवत्
आचरण करने वाले गृहस्थ के पास विशेष अवसरों पर आकर उन्हें ज्ञान की ज्योति
प्रदान करता हैं. जैन-परम्परा के अनुसार मुनि श्रावक के पास गोचरी के लिए जाता
हैं. बौद्धमत में भी आर्यो के अगोचर में लीन सिद्धों का उल्लेख मिलता है.
पुराणों में वेदानुयायी संन्यासी के लिए गोचरी-वृत्ति आवश्यक मानी गई है.
शेषशायी विष्णु की आराधना के लिए दीपदान करने और पूजन करने से सम्बद्ध इस उत्सव
का सम्बन्ध भी गोचरी-वृत्ति से ज्ञात होता है. यह विष्णु की उपासना से सम्बद्ध
उत्सव है. विष्णु को स्वाराज्य कहा जाता है और उनकी उपासना के लिए गोसव, जिसे
स्वाराज्य-यज्ञ भी कहा जाता है,
