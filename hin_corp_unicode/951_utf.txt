<णटुरल् श्चिएन्चे><श्चिएन्चे अन्ड् शोचिएट्य्><इमन् भसु><शिटरोन् ख शन्सर्><१९९०><छ् श् ई ष्><णेत् ढेल्हि><२६ टो ३७><२४००><इमन् भसु - शिटरोन् ख शन्सर्><ढ्हनन्जय् खुमर्>

किन्तु अफसोस, ऐसा हुआ नहीं. जल्दी ही, दूसरे सितारों के स्पैक्ट्रा का अध्ययन
कर रहे खगोलशास्त्रियों ने स्वयं को फिर से मुश्किल में पाया. उन स्पेक्ट्रम में
रेखाएं इतनी बड़ी संख्या में थीं कि उनकी गिनती उसी जाने पहचाने तरीके से कर
पाना संभव नहीं था. वे किसी भी ज्ञात तत्व की रेखाओं से नहीं मिलती थीं. इस
पहेली को अंत में एक भारतीय भौतिक शास्त्री मेघनाद साहा (१८९३-१९५६) ने हल किया.
उसने अपनी गणित के द्वारा यह दिखाया कि स्पैक्ट्रा की सभी रेखाओं के विषय में
जाना जा सकता है यदि हम यह मान लें कि सितारों के गर्म वातावरण में कुछ तत्व
आयनों के रूप में होते हैं. यह एक महत्वपूर्ण आविष्कार था. चूंकि तापमान आयनीकरण
प्रक्रिया को पूरी तरह प्रभावित करता है, साहा के इस समीकरण का उपयोग सितारो के
ताप का अनुमान लगाने के लिये भी किया गया.
अब न केवल यह पता लगाना संभव था कि सितारों में कौन से तत्व उपस्थित हैं बल्कि
यह भी पता लगाया जा सकता था कि वे किस अनुपात में हैं. सबसे अधिक मात्रा में पाए
जाने वाले तत्व हाइड्रोजन और हीलियम थे जबकि दूसरे भारी तत्व सितारों के कुल
वायुमंडल का एक प्रतिशत से भी कम भाग बनाते थे. स्पैक्ट्रा के विश्लेषण से,
खगोलशास्त्रियों को यह भी मालूम हुआ कि सितारे लगभग कितने बड़े हैं.
जेसे ही ५ लाख से अधिक सितारों के स्पैक्ट्रा रिकार्ड हुये और उनका विश्लेषण हुआ
एक अनोखा सत्य प्रकाश में आया. यह खोज की गयी कि उनके स्पैक्ट्रा में पायी जाने
वाली रेखाओँ की प्रकृति के आधार पर सभी सितारों को लगभग आधा दर्जन भिन्न समूहों
में विभाजित किया जा सकता है. इन समूहों को स्पैक्ट्रमी वर्ग कहते हैं और इन्हें
औ,भ्,आ,ञ्,घ्,ख् और ं का नाम दिया गया. ये स्पैक्ट्रल वर्ग सितारों के ताप से भी
संबंधित होते हैं. इस प्रकार औ वर्ग के सितारे सबसे गर्म होते हैं और उनकी सतह
का तापक्रम ३०,००० सें. होता है जबकि ं वर्ग के सितारे बहुत शीतल होते हैं और
उनका ताप ३,००० सें. के आसपास होता है. हमारा सूरज, जिसकी सतह का ताप लगभग ६,०००
सें होता है, घ् सितारों की श्रेणी में आता है.
अब इतने सारे आंकड़ों का ज्ञान होते हुए, खगोलशास्त्री अन्य सहसंबंधों का पता
लगाने का प्रयास भी करते रहे और १९१४ में उन्होंने एक का पता लगा भी लिया.
उन्होंने यह सहसंबंध सितारों के चरम कांतिमान और स्पैक्ट्रल वर्ग के बीच ढूंढा
था. जिसका आलेख अंग्रेजी के वर्णाक्षर `श्' के आकार का बनता था और यह ऊपर बांयी ओर
से नीचे दांयी ओर को विकर्ण की तरह फैला था. यह प्रसिद्ध हर्ट्जप्रंग-रसेल या
एच-आर रेखाचित्र है जिसका नाम डेन्मार्क के खगोलशास्त्री इनर हर्ट्जप्रंग
(१८७३-१९६७) और अमेरिकी खगोलशास्त्री हेनरी नोरिस रसेल (१८७७-१९५७) के नाम पर
रखा गया. इन्होंने ही सबसे पहले लोगों का ध्यान इस संबंध की ओर आकर्षित किया.
एच-आर रेखाचित्र से सितारों की प्रकृति के विषय मे बहुत कुछ पता चलता है. उदाहरण
के लिए, आप देखेंगे कि विकर्ण पट्टी में सभी सितारों की चमक या चरम कांतिमान कम
होता जाता है जैसे आप गर्म औ प्रकार के सितारों से शीतल ं प्रकार के सितारों की
ओर चलते हैं. ऐसा होना स्वाभाविक भी है. खगोलशास्त्री उस चौड़ी पट्टी तो मुख्य
अनुक्रम कहते हैं. आसमान में अधिकांश सितारे, वास्तव में दिखायी पड़ने वाले ८०
से ९० प्रतिशत सितारे इस मुख्य अनुक्रम से संबंधित होते हैं ओर इनकी चमक
स्पैक्ट्रल वर्ग औ से ं की ओर कम होती जाती है. हमारा सूर्य लगभग अधबीच में है.
लेकिन आप चित्र में यह भी देखेंगे कि ऊपर दाहिनी ओर बहुत से और नीचे बांयी ओर कुछ
सितारे मुख्य अनुक्रम से दूर हैं. यह कैसे सितारे हैं ? यदि आप कल्पना करें तो
स्वयं उत्तर खोज सकते हैं.
मान लीजिए कि सितारे ऊपरी दाहिने कोने में हैं. यदि आप स्पैक्ट्रल वर्ग को देखते
हैं तो यह घ् और ं के बीच आते हैं अर्थात् ये शीतल और लाल रंग के सितारे होने
चाहिए लेकिन चूंकि वे चित्र के ऊपरी भाग में हैं, उन्हें बहुत चमकदार भी होना
चाहिए. पहली नजर में यह दोनों विचार परस्पर विरोधी लगते हैं लेकिन ऐसा है नहीं.
एक ठंडा सितारा भी चमकदार हो सकता है यदि इसके पृष्ठ भाग क्षेत्रफल बहुत अधिक
हो. अर्थात् इसका आकार बहुत बड़ा हो. तो फिर इस चित्र में इस स्थान पर होने
वाले सितारे वास्तव में क्या हैं? वे दानव (जाएंट) सितारे हैं. क्योंकि वे लाल
रंग के हैं इसलिए खगोलशास्त्रियों ने इन्हें लाल दानव कहा. इसी तरह, एच आर
चित्र में नीचे बांयी ओर जो सितारे हैं उन्हें श्वेत वामन कहा गया क्योंकि वे
गर्म तो हैं किन्तु आकार में बहुत छोटे हैं.
इस प्रकार, एक तरह से यदि सितारों का चरम कांतिमान और स्पैक्ट्रम वर्ग मालूम हो
तो एच आर चित्र का उपयोग, सितारों के आकार (माप) का पता लगाने के लिए भी किया जा
सकता है. लेकिन सितारे छोटे या बड़े बनते कैसे हैं ? उनके चमकने के लिए इतनी
ऊर्जा कहां से आती है? और वे एक दूसरे से इतने भिन्न क्यों हैं? इन सवालों के
जवाब देने से पहले हमें यह देखना होगा कि हमें अपने अभियान में कितनी सफलता मिली
है.
स्पैक्ट्रोस्कोपी का पता लगाने के बाद ही सितारों के वैज्ञानिक अध्ययन की
रूपरेखा बननी शुरु हुयी. स्पैक्ट्रा से सितारों के न केवल रासायनिक संघटन का
पता चला बल्कि उनके तापक्रम और आकार (माप) का भी ज्ञान हुआ. एच-आर चित्र ने
सितारों के अध्ययन को एक नयी दिशा दी. इसकी सहायता से पहली बार किसी सितारे की
रचना का प्रतिदर्श बनाना और उनके विकास, उनके जन्म और मृत्यु के विषय में पूरी
तरह अध्ययन कर पाना संभव हुआ.
आसमान में सितारे अमरत्व का प्रतीक हैं. सदियों से मनुष्य उन्हें उसी तरह देखता
आया है - न कोई आदि है और न कोई अन्त. खगोलशास्त्री भी सदियों तक यही सोचते रहे.
लेकिन जैसे ही एक बार हमें यह पता लगा कि ये प्रकाश बिन्दु वास्तव में गर्म
गैसों का भीमकाय चमकदार गोला हैं तो यह विचार छोड़ देना पड़ा. आखिरकार, यदि
सितारे गर्म और चमकदार हैं, तो ऊर्जा उत्पन्न करने के लिए वे अव्श्य कुछ जला रहे
होंगे. और अगर ऐसा है, कहीं तो उनका आरंभ होना चाहिए, जहां उनमें आग सुलगी होगी,
और कोई अंत भी अवश्य होगा, जब उनका ईंधन खत्म होगा. जिस तरह चूल्हे में लकड़ी
या कोयला जल कर राख में बदल जाता है, ऐसा ही कुछ सितारों में भी होना चाहिए.
लेकिन सितारे जलते क्यों हैं और ये आग आती कहां से हैं? या दूसरे शब्दों कहें
तो सितारों का जन्म होता कैसे है?
लंबे समय तक, लोग अनुमान लगाते रहे और यह समझने का प्रयास करते रहे कि वे
प्रकाशमान कैसे हैं. इसकी तुलना वे पृथ्वी पर होने वाली, ईंधन का जलना आदि
क्रियाओँ से करते रहे. उन्नीसवीं शताब्दी में, कोयला मानव निर्मित ऊर्जा का सबसे
सामान्य स्रोत था. तब फिर सितारों में जलने वाला ईंधन भी कोयला क्यों नहीं हो
सकता ? आज ऐसा विचार भी हास्यास्पद है. किन्तु जब तक नाभिकीय ऊर्जा का ज्ञान
नहीं था, तब तक ऐसा सोचना गलत भी नहीं था. मामूली सी गणना से भी इस विचार को
बिल्कुल बेतुका सिद्ध किया जा सकता था. मान लीजिए कि सूर्य कोयले और आक्सीजन का
बना होता है. इस का कुल द्रव्यमान, पृथ्वी के द्रव्यमान का लगभग ३३०,००० गुना
होता है. तब भी कोयले की परिणामी आग सूर्य या किसी भी तारे को वर्तमान दर से
केवल १५००-२००० वर्षों तक ही बनाये रख सकती है. यदि ऐसा ही था, तो हमारे सूर्य
की आयु सिर्फ ईसवी सन् के लगभग बराबर होनी चाहिए. जबकि ऐसा नहीं हैं.
१८५४ में, जर्मनी के एक भौतिकशास्त्री हर्मन लुडविग फरदिनन्द वान हेल्मॉट्ज
(१८२१-१८९४) के अनुसार एक विकल्प और भी था. उसने कहा कि ऊर्जा गुरुत्वीय संकुचन
से उत्पन्न हुयी थी अर्थात् पदार्थों के लगातार सूर्य के केन्द्र में गिरने के
कारण. उसने यह भी बताया कि जिस तरह चट्टान के गिरने से ऊर्जा निकलती है, उसी तरह
सूर्य में निहित पदार्थ गुरुत्वाकर्षण के कारण सूर्य के केन्द्र की ओर गिरते हैं
तो उससे सूर्य को ऊर्जा मिलती है और उससे ऊष्मा निकलती है. किन्तु यह विचार भी
जल्दी ही लड़खड़ा गया. ऐसा हुआ कि, हेल्मॉट्ज के विचार से प्रेरित होकर ब्रिटेन
के भौतिकशास्त्री विलियम थॉमसन ने (१८२४-१९०७), जिन्हें बाद में लार्ड केल्विन
के नाम से जाना गया, कुछ गणनाएं की और इस नतीजे पर पहुंचे कि सूर्य की आयु लगभग
५ करोड़ वर्ष है. किन्तु इससे एक कठिनाई उत्पन्न हो गयी. उस समय के
भू-वैज्ञानिकों और जीव विज्ञानियों के पास पहले से ही इस बात के प्रमाण थे कि
पृथ्वी ५ करोड़ वर्षों से पुरानी है. चट्टानों में दबे मिले अवशेष इसका प्रमाण
थे. पृथ्वी या पृथ्वी पर जीवन सूर्य से भी पुराना कैसे हो सकता है. गणनाओं में
अवश्य कहीं गड़बड़ी थी, या फिर मूल सिद्धांत में ही कमी थी. किन्तु
भौतिकशास्त्री यह मानने के लिये तैयार नहीं थे.
जर्मनी में जन्मे एक भौतिकशास्त्री अल्बर्ट आइंस्टीन (१८७९-१९५५) ने इस शताब्दी
के पहले दशक में इस विवाद को समाप्त किया. उन्होंने बताया कि पदार्थ और ऊर्जा
को आपस में बदला जा सकता है. उन्होंने कहा कि पदार्थ स्वयं ऊर्जा का बहुत गाढ़ा
रूप है जिससे निम्न सूत्र के अनुसार ऊर्जा निकलती है : ऐ = म्च् जहां ऐ ऊर्जा को
प्रदर्शित करता है, म् द्रव्यमान को और च् प्रकाश की गति को. यह तो हम जानते ही
हैं कि च् का मान बहुत अधिक है - ३००,०००,००० मीटर प्रति सेकेंड - तब च् का मान
उसी अनुपात में और भी अधिक हो जायेगा, हम देख सकते हैं कि द्रव्यमान की छोटी
मात्रा भी ऊर्जा की बहुत बड़ी मात्रा के बराबर होगी. सामान्य सी गणना से ही
देखा जा सकता है कि एक ग्राम द्रव्यमान को २,१५० करोड़ किलोकैलोरी में बदला जा
सकता है. पारंपरिक तरीकों से इतनी ऊर्जा उत्पन्न करने के लिए आपको ३.३ मिलियन
लीटर पैट्रोल की जरूरत होगी.
यही वह समय था जब प्रायोगिक भौतिकशास्त्रियों ने परमाणु केन्द्रक के बारे में
बिल्कुल नयी खोज की जिसने ऊर्जा के एक बिल्कुल नवीन स्रोत के लिए संभावनाएं
जगायीं जो पहले से ज्ञात सभी ऊर्जा स्रोतों से बड़ा था. यह थी नाभिकीय ऊर्जा.
ताराभौतिकीविज्ञों ने हमें बताया कि सितारे, जैसे कि हमारा सूरज, गर्म गैसों
के, मुख्य रूप से हाइड्रोजन और हीलियम के गोले हैं जो आपस में गुरुत्वाकर्षण के
कारण जुड़े होते हैं. चूंकि गुरुत्वाकर्षण बल द्रव्यमान के साथ-साथ बढ़ता जाता
है, सितारे का द्रव्यमान जितना अधिक होगा, सितारे को गिरने से रोकने के लिए बल
भी उतना ही अधिक होगा. हम एक सितारे की तुलना ओलिम्पिक भारोत्तोलक से कर सकते
हैं जो अपनी मांसपेशियों की सारी शक्ति स्पर्शक को गुरुत्वाकर्षण के विपरीत दिशा
में, अपने सिर से ऊपर उठाने में लगा देता है. जैसे गुरुत्वाकर्षण भार को नीचे
खींचने का प्रयास करता है, भारोत्तोलक भार को गिरने से बचाने के लिए उतना ही बल
विपरीत दिशा में लगा देता है. इस स्थिति में, ये प्रतिरोध बल भारोत्तोलक की
मांसपेशियों में उत्पन्न रासायनिक ऊर्जा से आता है. तब फिर, सितारों को भी अवश्य
किसी स्रोत से वह शक्ति मिलती होगी जिससे वह इस विशाल गुरुत्वाकर्षण बल का सामना
कर पाते हैं.
इसी तर्क को मानते हुए, एक अंग्रेज खगोलशास्त्री आर्थर स्टेनली एडिंगटन
(१८८२-१९४४) ने १९२६ में यह कल्पना की कि केवल कुछ नाभिकीय क्रियाएं ही सूरज को
ज्वलंत रख सकती हैं जैसा कि वह आज है. एडिंगटन का मत था कि हमारे सूरज या किसी
भी अन्य सितारों में बहुत अधिक द्रव्यमान के कारण केन्द्र की ओर बहुत अधिक
गुरुत्वाकर्षण बल होना चाहिए. इस बल की बराबरी करने के लिए और सितारे को गिरने
से रोकने के लिए, उसके अंदर का ताप बहुत अधिक होना चाहिए. यह ताप १.५ करोड़
डिग्री ऊंचा भी हो सकता है जैसा कि हमारे सूर्य के केन्द्र में है और यह ताप
केवल नाभिकीय क्रियाओँ से ही उत्पन्न हो सकता है. चूंकि यह माना जाता है कि सूर्य
तथा दूसरे सितारे विशेष कर हाइड्रोजन से बने हैं इसलिए एक क्रिया जो आवश्यक
ऊर्जा उत्पन्न कर सकती है, वह संभवत: हाइड्रोजन के केन्द्रकों के संलयन की
क्रिया है जिसके फलस्वरूप हीलियम बनता है.
यद्यपि एडिंगटन का सोचना सही था, लेकिन वह यह नहीं बता सका कि सितारों के अंदर
वास्तव में हाइड्रोजन, हीलियम में कैसे बदलती होगी. इस पहेली का उत्तर १९३९ में
दो नाभिकीय भौतिकशास्त्रियों ने दिया. जिनमें से एक थे जर्मनी में जन्मे हान्स
अल्ब्रेक्ट बेथे (१९०६) और दूसरे थे कार्ल फ्रेडरिक वान विजसेकर (१९१२).
उन्होंने सूर्य जैसे सितारों के केन्द्र में हाइड्रोजन के हीलियम में बदलने के
दो संभावित तरीके बताए. १९४० में खगोलशास्त्री और भौतिकशास्त्री दोनों ही इस
नतीजे पर पहुंचे कि उन्होंने उस स्रोत की खोज कर ली है जो ब्रह्माण्ड में असंख्य
सितारों को शक्ति प्रदान करता है. अब प्रश्न यह था, कि यह नाभिकीय भट्टी जलती
कैसे है?
यद्यपि आकाश में करोड़ों अरबों तारे हैं किन्तु फिर हम में से किसी ने भी आज तक
सितारों को जन्म लेते नहीं देखा यानि किसी ने नहीं देखा कि कब इसकी नाभिकीय
भट्टी पहली बार जली. सितारे जंगली जानवरों के समान हैं. हम जंगल में बहुत से
जानवरों के बच्चों को देखते हैं लेकिन हम उनको पैदा होते हुए कभी नहीं देख पाते.
यह एक रहस्य होता है. अब खगोलशास्त्री यह मानते हैं कि आकाश गंगा की चक्करदार
बाहों में, धूल और गैस के घने बादलों के बीच सितारे जन्म लेते हैं. बादल शायद
इतने घनें होते है कि प्रकाश उनके पार दिखायी नहीं देता. किन्तु प्रकाश के
विपरीत, ऊष्मा या इन्फ्रा रेड विकिरण (अवरक्त) उन घने बादलों को भेद सकता है
जिनमें सितारे जन्म लेते हैं. अवरक्त विकिरण के अध्ययन के बाद ही खगोलशास्त्री
सितारों की नर्सरी में सितारों के जन्म के विषय में कुछ जान सके. सर्दियों की
किसी भी रात को ओरायन (कालपुरुष) तारामंडल में ऐसी ही एक सितारों की नर्सरी देखी
जा सकती है. आप किसी रात को जब आसमान बिल्कुल साफ हो, ओरायन को देख सकते हैं.
जिसका आकार किसी शिकारी जैसा होता है. जिसकी कमर में एक पेटी बंधी होती है और वह
एक तलवार भी लिये है. इस पेटी में होते हैं तीन चमकदार सितारे और पेटी के साथ
ही लटकी तलवार में एक धुंधला सा धब्बा दिखायी देता है. यही वह जगह है जहां नये
सितारे जन्म लेते हैं. धूले के बादलों के पीछे छिपी रहने वाली नीहारिकायें भी
नये जन्मे सितारे के प्रकाश से चमक उठती हैं.
अनेक वर्षों के सैद्धान्तिक अध्ययन और गणनाओँ के बाद, तारा-~भौतिकशास्त्रियों ने
सितारों के जन्म की संभावित रूप रेखा तैयार की. सभी सितारे गैस और धूल के बादलों
से जन्म लेते हैं जो सितारों की नर्सरी में भरे होते हैं. यह जन्म अज्ञात कारणों
से प्रवर्तित होता है जब बादल अपने आप नष्ट होने लगते हैं. जब गैस और धूल के कण
एक ही स्थान पर केन्द्रित होने लगते हैं तो वहां का घनत्व धीरे-धीरे बढ़ने लगता
है. जैसे जैसे वहां गैस और धूल बढ़ती जाती है, उसके अंदर का ताप भी निरंतर बढ़ता
जाता है जैसे गुरुत्वाकर्षण उसे अपने नियंत्रण में लेता जाता है. काफी समय के
बाद, यह समय कई सौ हजार वर्षों का भी हो सकता है, ताप कई हजार डिग्री तक पहुंच
जाता है, इसके अंदर का दाब भी बढ़ कर इतना हो जाता है कि गुरुत्वाकर्षण के
खिंचाव को संतुलित कर सके और सारे पदार्थ को गिरने से रोक सके. इस बिन्दु पर
आकार उसका पतन रूक जाता है. इस प्रकार एक पूर्व सितारा बन जाता है.
एक पूर्व सितारा, यद्यपि, एक पूर्ण सितारा नहीं होता. अभी इसकी नाभिकीय भट्टी को
भी जलना होता है, और ये कोई प्रकाश भी उत्पन्न नहीं करता. लेकिन खगोलशास्त्री
टेलिस्कोप से उसे देख सकते हैं. वे पूर्व सितारे से निकलने वाले ढेर सारे अवरक्त
विकिरणों को ग्रहण कर सकते हैं.
यद्यपि पूर्व सितारे के बन जाने के बाद धूल कणों का गिरना बंद हो जाता है किन्तु
करोड़ों साल तक ऊर्जा उत्पादन के साथ गुरुत्वीय संकुचन चलता रहता है. एक समय ऐसा
आता है जब ताप १ करोड़ डिग्री या उससे भी अधिक हो जाता है जो हाइड्रोजन के नाभिकीय
संलयन होने और हीलियम में बदलने की क्रिया को आरम्भ करने के लिए उपयुक्त होता
है. इस घटना के बाद ही एक वास्तविक सितारे का जन्म होता है जिसकी नाभिकीय भट्टी
पूरी तरह प्रज्जवलित हो चुकी होती है. नाभिकीय क्रियाएं सितारे को न केवल जीवन
देती हैं बल्कि उसे स्थायी भी बनाती हैं.
