<ळिटेरटुरे><श्होर्ट् श्टोर्य्><एर्म श्रिकन्ट्><शोच्हने थल झन्तर्><१९८४><अनि फ्रकस्हन् (ढोओस्रे खे फइसे)><ढेल्हि><१०८-११३><२०२०><एर्म श्., शोच्हने थल झन्तर्, श्स्> 

उसने अनुभव किया उसकी पीठ पर कोई चीज आकर पड़ी है और वह चोट खाकर हड़बड़ाकर
उठ बैठा . जब तक वह अपने को संयत करे तब तक दूसरी बार वह चीज उसकी पीठ पर
उछल गयी . अजीब बात है . देर रात, ताँगा खोल, वह अभी-अभी सोया था . बड़ी
देर नींद ही नहीं आयी . एक तो नाली के पानी से उठकर तमाम आस-पास मच्छरों
का उत्पात और कुछ अपनी और अपने लोगों की फिक्र . रोज का क्रम था . उसे
सप्ताह बाद ही कर्ज की तीसरी किस्त चुकानी थी, जब कि वायदे के अनुसार अब तक
आखिरी किस्त चुक जानी चाहिए थी . अभी पिछले साल ही उसने अपनी बीवी के एक
दूर-दराज रिश्ते से कर्ज कर घोड़ा खरीदा था . इधर बीवी का नौवाँ चल रहा
था . किसी भी दिन सौर में पड़सकती थी . हो सकता है कल ही . छोटा लड़का
मुस्तफा फसाद करने के जुर्म में जेल में है . मुकदमा अभी चल ही रहा है
. वह जमा-नत भी नहीं जुटा सका था, सबूत मजबूत है और जाहिर है कि उसे सजा
हो ही जायेगी . बाप-दादों की इज्जत भी गयी . जो कभी उसके खानदान में नहीं
हुआ वह भी होकर रहा . अरसे बाद उसकी बुआ ने, अभी पिछले दिनों उसे देखा,
तो बोलीं, शकूर तुम तो जवानी में ही बुढ़ा गये . जरा अपनी देह देखो . वह
चौंककर अपनी देह देखने लगा था और उसे आश्चर्य हो रहा था कि यह बात इससे पहले
उसके दिमाग में क्यों नहीं आयी कि वह एक अरसे से बूढ़ा हो रहा है . अपनी खाट
पर उठकर बैठते हुए उसने देखा, गली में सन्नाटा था और आस-पास अँधेरा . उमस
थी . उसने अँधेरे में देखने की कोशिश की और पाया कि ठीक उसके सिरहाने कोई
चाबुक हिला रहा है . उसने पहचानना चाहा, क्या वह उसका अपना चाबुक है, जिसे
वह घोड़ा खोलने के बाद रोज ताँगे में ही रख जाता . उसने देखा और अपनी आँखों
पर विश्वास नहीं किया . एक बार आँखें मलने के बाद फिर देखा, और फिर विश्वास
नहीं किया . जरुर कोई गड़बड़ी है . देर रात तक जागकर सोने का यही परिणाम हो
सकता है . बुरा स्वप्न ! मगर वह जानता था, वह स्वप्न नहीं देख रहा है . अत:
कूदकर खाट से बाहर आ गया और उसके कुछ सोचने के पहले ही उसकी पीठ पर चाबुक
फिर उछल गया . उसने पाया, उसका बड़ा लड़का सुबराती उसे तेज आँखों से घूरता और
चाबुक हिलाता खड़ा है . मगर वह तो गऊ था . बाप की और कभी आँख उठाकर भी नहीं
देखा . हो-न-हो वह पागल हो गया है . जरुर किसी ने उसे कुछ खिला दिया है और
उसका लड़का पागल हो गया . बेटा सुबराती ! सबर कर बेटा सुबराती ! जरा होश में
आ . उसने अपने बेटे को पुचकारने की कोशिश की मगर उसने देखा चाबुक फिर हवा में
हिल रहा है और अगर उसने फौरन बचने की कोशिश नहीं की तो फिर एक बार सपाककर उस
पर उछल जायेगा . वह उछलकर लड़के के बायीं ओर खड़ा हो गया और देखा, वह कुछ
अजब ढंग से सिर हिला रहा है . उसने सोचा असल में यह लड़का नहीं, वह खुद पागल
हो गया है . क्या किया जाये ? क्या इस समय शोर करना अच्छा होगा ? क्या आपस
के झगड़े से मुहल्ले भर की नींद खराब न होगी ? मामला और भी आगे बढ़ेगा . आखिर
हुआ यह क्या इस कम्बख्त सुबराती के बच्चे को ! या अल्लाह ! उसने आसमान की ओर
देखा . अभी सुबह होने में समय था . एक बार फिर कोशिश की जाये . सुबराती बेटा
! सुबराती मेरी जान ! जरा होश में आओ, सुबराती वे.  .  .  . और अचानक उसे
ख्याल आया सुब-राती तो पिछले साल पीलिया से जाता रहा था . उसने एक बार फिर
अपनी आँखें मलीं और यकीन करना चाहा कि वह सुबराती नहीं है . मगर उसने देखा,
अब तक सुबराती ने अपने हाथों में ताबूत था . उसकी समझ में नहीं आ रहा था कि
उसका बड़ा लड़का, उससे मिलने, यह ताबूत लेकर क्यों आता है ? मरने के बाद भी
कम्बख्त का दिमाग ठिकाने नहीं . उसकी माँ ठीक कहा करती थी कि अगर इसका ठीक
रहता तो इसे पीलिया ! और वह इस ख्याल पर काँप गया कि वह एक मृत व्यक्ति के
समाने खड़ा है . उसके सारे शरीर में पुरफुरी दौड़ गयी और उसने अनुभव किया
वह किसी को पुकार सकने में भी असमर्थ है . मगर इसके हाथों में ताबूत क्यों
है ? क्या उसका घोड़ा भी जाता रहा ? उसने अस्तबल की ओर देखा और पाया कि उसका
घोड़ा पहले की तरह खड़ा था . तो यह खयाल गलत था . असल में यह सारा का सारा एक
भ्रम है . न यहाँ सुबराती है न ताबूत . सब कुछ एक झूठ है . लोग ठीक कहते हैं
कि शकूर को बैठे-बैठे हवाइयाँ उड़ाने का शौक है, जहाँ कुछ भी नहीं है वहाँ
भी वह सब कुछ देख लेगा . मगर, उसने देखा वह ताबूत खोल रहा था और उससे कुछ
कह रहा था, जिसे समझ सकने में वह बिलकुल असमर्थ था . जब तक वह कुछ कहे,
तब तक चाबुक उसकी पीठ पर और इस बार की करारी मार से वह उछल पड़ा . मरने के
बाद, कम्बख्त, पैदा करने का बदला ले रहा है . बेहया ! बेरहम ! वह मन-ही-मन
उसे कोसता रहा और सोचता रहा, आखिर वह करना क्या चाहता है ? उसने देखा, उसने
ताबूत पूरी तरह खोल लिया था और इसके पहले कि वह ताबूत को जरा गौर से देखे,
उसने उसे गरदन और कमर पर पकड़कर ताबूत में ठूँस दिया . शकूर ने जिन्दगी में
पहली बार अनुभव किया कि वह बेहद कमजोर है और कोई भी कहीं भी ठूँस सकता है
. इस बार सारा कर्ज उतर जाये फिर वह देखेगा कि ऐसा नहीं होता है . आदमी
को अपने शरीर पर भी कुछ ध्यान देना चाहिए . उसने अनुभव किया कि ताबूत के
अन्दर पड़कर उसका शरीर सिकुड़ गया है, जैसे यह हमेशा से इसी शकल में रहा हो
. कितनी जल्दी कम्बख्त ने मुझे घोड़ा बना दिया, इस खयाल पर उसे झुँझलाहट
भी हो रही थी और राहत का अनुभव भी हो रहा था . लो ! पट्ठे ने बन्द भी कर
दिया . उसने देखा ताबूत के अन्दर बिल्कुल अँधेरा था . ताबूत बाहर से जिस
तरह से ठोंका-पीटा जा रहा था उससे लगता था थोड़ी देर में यह अँधेरा भी नहीं
रहेगा . वह ताबूत में बिलकुल फिट हो जायेगा . मेरे मालिक ! जीते-जी तूने
जानवर बना दिया . उसने दाँत पीसकर कहा, ठहर जा सुबराती के बच्चे ! सुबह
होने दे . उसने सुन रखा था, सुबह होते ही, जिन्द और आत्माएँ हवा हो जाती हैं
. रोशनी के सामने कुछ नहीं ठहरता . मगर सुबह होने में अभी देर थी . बाहर की
ठोंक-पीट बन्द हो चुकी थी और उसने अनुभव किया ताबूत उसकी त्वचा पर आकर ठहर
गया नहीं, वह उसकी त्वचा के अन्दर उतरता जा रहा है और वाह रे वाह ! ताबूत
में फिट होकर उसके हाथ भी पैर की शक्ल में बदल गये . और यह दुम ! बड़ा बोझ
है दुम का ! उसने पीछे मुड़कर देखना चाहा कि उसकी दुम कैसी है, मगर उसने
अनुभव किया उसके मुँह में कोई चीज डाली जा रही है . अरे भाई, रुको ! जरा
दम तो लेने दो . मगर कोई रुकता है ! उसके मुँह में लगाम डाल दी गयी थी और
वह कहीं ले जाया जा रहा था . ले चलो, उसने जरा भी चूँ-चपड़ नहीं की और ले
जाने वाले के साथ चल पड़ा . जहाँ रुका, वहाँ से भीगे हुए चने और घास की तेज
गन्ध आ रही थी . उसने नाँद में मुँह डाल दिया और ताबड़तोड़ मुँह मारने लगा
. जैसे वर्षों से वह इस नाँद और इस सुबह की प्रतीक्षा कर रहा था . वह तृप्त
होकर खड़ा था और उसे अपने शरीर और आस-पास और सारी दुनिया से घास की बढ़िया
गन्ध आ रही थी . उसे लग रहा था उसके दिमाग की जगह घास का एक मैदान है और
यह घास का मैंदान कहीं भी खत्म नहीं होता है . अब किधर चलना है या नहीं
? वह कुछ भी नहीं सोच रहा था और अपने न सोच पाने का उसे न कोई दुख था न
सुख . उसने अपनी पीठ पर चाबुक की मार अनुभव की और उसके पीछले पैर हवा में
ऊपर उठ गये . दरअसल वह उछल पड़ा था . लगाम थामे हुए कोई उसे न जाने किस
ओर ले जा रहा था . जहाँ वह रोका गया वहाँ उसने देखा, ताँगा खुला पड़ा था .
वह चुपचाप देखता रहा कि किस तरह उसकी आँखों पर पट्टा पहनाया जाता है और किस
तरह ताँगे का जोत उसके कन्धों पर रखा जाता है और किस तरह लगाम खिंचती है
. जब उसकी पीठ पर इकट्ठे कई बार चाबुक की मार पड़ी तो उसके पैर अपने-आप उठ
गये और वह दुलकी चाल चल पड़ा . बाहर हवा लगी तो उसने अनुभव किया उसके दिमाग
में छिपा घास का लम्बा मैदान हवा में हिल रहा है और उसकी गन्ध तमाम हवा
में बसी जा रही है और सबसे पहले तो उसके नथुनों में . वह मजे में सरपट
भाग रहा था . केवल अपनी पीठ पर बोझ का अनुभव कर रहा था, बल्कि काफी बोझ
का . मगर अन्दर बिलकुल हलका था, जैसे वह एक घोड़ा नहीं था, ताबूत था, जो न
जाने किस करिश्मे से हवा में उड़ रहा था . अकस्मात् लगाम की पकड़ मजबूत हुई
और वह रुक पड़ा . क्या करना चाहता है, कम्बख्त ! जरुर वह सवारियाँ बिठा रहा
है . उसने अपने कान खड़े कर लिए और चौकन्ना होकर सुनने लगा . उसने सुना,
किराये को लेकर बहस हो रही थी . वह रुपया माँग रहा था, और वे उसे अठन्नी
दे रहे थे . तो इसमें बहस की कौन-सी बात है ? ये लोग इस बात पर झगड़ क्यों
रहे हैं ? खड़े-खड़े ऊबकर वह एक बार हिनहिनाया और तब भी बहस खत्म होती नहीं
दिखी तो वह मानो हारकर जमीन पर अपना बायाँ अगला पैर पटकने लगा . सहसा उसने
अनुभव किया बोझ उसकी पीठ पर बढ़ गया है . यह बोझ कभी बढ़ और कभी घट क्यों
जाता है ? उसने अपने दिमाग पर जोर देने की कोशिश की मगर निष्फल घास का लम्बा
मैदान सिकुड़कर एक बड़ा भारी गट्ठर बन गया और वह अपने से परास्त, भागता हुआ,
शहर के स्टेशन तक आ पहुँचा . वह फिर रोक दिया गया था और अपने को हलका अनुभव
कर रहा था . इतनी दूर भागने के बाद उसके मुँह से झाग निकल रही थी और वह बेहद
थकान का अनुभव कर रहा था . आस-पास, उसने देखा, कई और घोड़े और ताँगे खड़े थे
और वे आपस में न जाने क्या बातें कर रहे थे . वे कह रहे थे, पैसेंजर ग्यारह
बजे दिन से पहले नहीं आयेगी . आधा दिन मारा गया . तो इसमें परेशानी की क्या
बात है . वह सचमुच ही समझ नहीं पा रहा था कि इसे लेकर परेशान होने की क्या
जरुरत है ? आधा दिन, सवारियाँ, मन्दा रोजगार . मगर फिर वह ठीक-ठीक कुछ न समझ
सका और हिनहिनाकर शान्त हो गया . तुम्हारा जानवर बुड्डा हो गया है . बदल
डालो इसे . शायद उसे लेकर कुछ कहा जा रहा था . अगले माघ में बेच डालूँगा .
बेचना क्या होता है ? बिकने से क्या बोझ हलका हो जाता है ? मगर उसके पास कोई
जवाब न था . वह एक बार फिर हिनहिनाया . वह अपनी बगल में खड़े घोड़े से इस
सबका मतलब पूछना चाहता था . मगर बगल वाला घोड़ा चुपचाप सिर झुकाये खड़ा
रहा . अत: वह भी ठीक उसकी तरह क्लान्त और चुप खड़ा हो गया . थोड़ी देर इस
तरह आराम करने के बाद उसने अपनी पीठ पर दबाव का अनुभव किया . वे फिर बातें
कर रहे थे . पार्सल है . पार्सल क्या होता है ? दो रुपये देंगे . लगता है
सौदा तय हो गया . चीज ताँगे पर चढ़ायी जाने लगी . उसने अनुभव किया कमर टूट
जायेगी और वह वहीं बैठ जायेगा इतना भारी बोझ . पार्सल का बोझ क्या आदमी
से अधिक होता है ? उसके पैर सचमुच थरथरा गये . मगर तब तक उसकी पीठ पर एक
करारा चाबुक पड़ा और वह एक बार तो टंच हो ही गया . मगर जैसे ही उसने अपने
पैर बढ़ाये उसे लगा पार्सल उसकी पीठ पर आ पड़ा है . खींचना नामुमकिन है .
वह रुककर खड़ा हो गया . और तब उसने अपनी पीठ पर चार-पाँच बार चाबुक की मार
अनुभव की और तकलीफ में उछल पड़ा . तुम्हारा घोड़ा बुड्ढ़ा हो गया है . इसे
बदल डालो . उसने फिर सुना . मगर इस बार भी उसकी समझ में नहीं आया कि बुड्ढ़ा
क्या होता है ? गुस्से में वह भागा और एक बार तो उसे लगा वह इस बोझ को खींच
ले जायेगा . मगर दस कदम जाकर पैर रुक गये और वह लड़खड़ाने लगा . नामुकिन .
इतनी भारी चीज उसने कभी नहीं देखी . वह हाँफ रहा था और उसे लग रहा था उसका
कलेजा बाहर आ जायेगा . वह तकलीफ में एक बार बड़े जोर से हिनहिनाया और अनुभव
किया कि उसकी पीठ पर ताबड़तोड़ चाबुक पड़ रहा है . वह मार खाता जा रहा था
और भागता जा रहा था और भागे ही जा रहा था .
