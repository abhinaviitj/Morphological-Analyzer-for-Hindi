<ळिटेरटुरे><ळेट्टेर्स्/ ढिअरिएस्/ श्पेएच्हेस्><फ्रब्हकर्,  आग्रज् ंएरे ंएएट्><१९८६><शम्यिक् फ्रकस्हन्><णेत् ढेल्हि><८०-८५><२००१><फ्रब्हकर्,व्-ंएरे आग्रज् ंएरे ंएएट् -ळ्ड्स्-औ>

+ लाल जी राधाकृष्ण हैं, राँची के लालजी, राँची से राधाकृष्ण- एक ही अर्थ है इस
सबका. राँची से में पागलखाना है न. राधाकृष्ण का एक और नाम था, घोष बोस बनर्जी
चटर्जी. इस नाम से वे व्यंग लिखते थे. प्रतिभाशाली पागल होता है न, या कहें
पागल हुए बिना कोई प्रतिभा-~शाली हो नहीं हो सकता, प्रेम दीवाना भी नहीं होता.
प्रेम दीवानी मीरा, प्रेम दीवाना सरमद सब पागल थे. राधाकृष्ण भी पागल थे,
बेइन्तहा प्यार करते थे; बेलाग होकर व्यंग्य लिखते थे. प्यार और व्यंग्य, कबीर
की उलटबाँसियों जैसा रिश्ता साधना बड़े जीवट का काम था. तभी तो घावों से रक्त
रिसता रहता था और राधाकृष्ण पीछे लौटकर नहीं देखते थे. एक पत्र में उन्होंने
लिखा था, "आजकल बहुत दिनों के बाद लिखना शुरू किया है या यूँ कहिए कि लिखने का
अभ्यास करने लगता हूँ, सो अभ्यास ठीक-ठीक जा रहा है. जब तक चलता है, तब तक
चलता है, यह बुड्ढा हो गया है कहकर हँसने वालों के सामने से अकड़ कर चलता हूँ
और पीछे लौटकर नहीं देखता. आज के युग में ज्यादा संघर्ष है. उन संघर्षों के बीच
से बिना घबराये हुए निकलना भी सीखने लगा हूँ. मैं देखता हूँ कि बुढ़ापे में ही
जिन्दगी की शुरुआत होती है. बाकी समय तो अनुभव लेने में और माइण्ड मेकअप करने
में निकल जाता है.... (१३ अप्रैल, १९७०)
व्यंग्यकार प्राय: प्रगट में विनम्र नहीं होता पर राधाकृष्ण जब संघर्षो के बीच
से बिना घबराये हुए निकलना सीखने की बात कहते हैं तो 'कवित्त कवित्त एक विवेक
नहीं मोरे' की घोषणा करने वाले गोस्वामी तुलसी दास की तरह महान की विनम्रता का
ही परिचय देते हैं. अन्यथा संघर्षों के बीहड़ बन में निरन्तर त्रास को जिया है
उन्होने. माँ-वाप शैशव में ही चल बसे, परिजनों के प्रति के स्थान पर मिली
प्रताड़ना. पाँचवी कक्षा से आगे पढ़ भी न सके. लेकिन इसी कारण जिजीविषा नहीं मर
सकी उनकी. बस में कण्डक्टर बन गये. न सही पाठशाला की पोथियाँ, दूसरी पुस्तकें
तो थीं. खूब पढ़ा उन्हें, उतना कि स्वयं लिखने लगे. कण्डक्टरी करते-करते,
भागते-दौड़ते जीवन को बहुत पास से परखने -जानने का जो अनुभव उन्हें मिला वही
उनके लेखकीय कर्म का मूलधन बना. वह इतनी जल्दी इस कला में दक्ष हो गये
कि जब प्रेमचन्द जी मुझे कहानी का ककहरा सिखा रहे थे तो उन्हें यह प्रमाण पत्र
दे चुके थे कि यदि हिन्दी में पाँच कहानी-~कार भी शेष रहे तो राधाकृष्ण उनमें
एक होंगे.
राधाकृष्ण आयु में मुझ से पूरे पचपन दिन छोटे हैं. उनकी जन्म-~तिथि है १२
सितम्बर, १९१२ और मेरी २० जुलाई, १९१२. लेकिन संघर्ष और सफलता के क्षेत्र में
मीलों के पीछे छोड़ गये मुझे. व्यथा और वेदना दोनों ने झेली. दोनों को लेखन ने
जिन्दा रखा. दोनों मूलत: कहानी लेखक हैं. दोनों एक साथ आकाशवाणी में प्रोड्यूसर
बनाये गये और अवसर पाते ही दोनों वहाँ से खिसक लिये.
सम्भवत:१९३६ के आस-पास की बात है. 'मैं हंस' का ग्राहक बन चुका था. उसमें
प्रकाशित घोष बोस बनर्जी चटर्जी की व्यंग्य कथाएँ मुझे बहुत अच्छी लगती थीं. यह
छद्म नाम किस लेखक का है यह मैं प्रेमचन्द जी के देहावसान के बाद ही जान पाया.
तब तक मैं एक लेखक के रूप में 'हंस' से जुड़ चुका था. उन्ही दिनों स्वरस्वती
प्रेस से कहानी पत्रिका का प्रकाशन आरम्भ हुआ. मैंने 'हंस' के लिए जो कहानी
भेजी थी उसके बारे में श्रीपतराय का पत्र आया, आपकी वह कहानी तो रामकृष्ण ले
गये. 'कहानी' के प्रथम अंक में छाप रहे हैं उसे. वही 'कहानी' के सम्पादक हैं और
घोष बोस बनर्जी चटर्जी के नाम से लिखते रहे हैं.
तो यह बंगाली चतुर्नामधारी वास्तव में कहानीकार राधाकृष्ण हैं और वे माँग कर
मेरी कहानी के प्रवेशांक में छाप रहे हैं, गद्गद हो उठा मैं. लेकिन उसके बाद भी
मेरा उनसे पत्र व्यवहार हुआ हो इसका कोई प्रमाण मेरे पास नहीं है. न वह अंक
मेरे पास है, न वह कहानी. बस लेखक के रूप में ही जानते रहे हम दोनों एक दूसरे
को और इसीलिए जब सन् १९५० में मैंने सस्ता साहित्य म़अडल के लिये एक कहानी
संग्रह 'सप्तदशी'सम्पादित किया तो परम्परा तोड़कर जिन नये लेखकों को मैंने
उसमें लिया उनमें राधाकृष्ण बिहार के प्रतिनिधि थे. तब भी वैधानिक पत्र व्यवहार
के अतिरिक्त उनसे विशेष घनिष्ठता नहीं हो पायी.
१९५५ के अंत में आकाशवाणी में नियुक्त सभी प्रोड्यूसर प्रारम्भिक शिक्षण के लिए
दिल्ली में एकत्रित हुए थे. उस समय महानिदेशक श्री जगदीशचन्द्र माथुर के कमरे
में मैंने उनको विशेष रूप से चहकते हुए पाया. वे दोनों पूर्व पिरचित थे इसीलिए
शायद उन्हें इस बात की चिन्ता नहीं थी कि वे सबसे बड़े बोस से बातें कर रहे
हैं. अपने चिरपरिचित शुभ्र परिधान में वे मुझे अपनी उपस्थिति के प्रति विशेष
रूप से जागरूक जान पड़े. यही हमारा एक दूसरे का प्रथम दर्शन था. हम थोड़ा और
समीप खिसक आये, लेकिन वह सामीप्य भी हमें बांध न सका. हम दोनों अलग-अलग कारणों
से बहुत शीघ्र आकाशवाणी से अलग हो गये. वह किसी आदिवासी पत्रिका का सम्पादन
करने लगे और मैं निकल पडा यायावरी करने. इसी प्रक्रिया में कई वर्ष बाद देखता
हूँ कि जनवरी, १९६५ में मैं कलकत्ता पहुँच गया हूँ. निमित्त बने थे शरच्चन्द.
उनकी जीवन सामग्री की टोह लेते पाँच वर्ष बीत चुके थे. मेरे एक आत्मीय तब राँची
में थे. लेकिन राधाकृष्ण से मिलने का अतिरिक्त आकर्षण था. उनको सूचना दे दी
मैंने. शायद मेरी असावधानी के कारण उनसे मेरा नाम ठीक-ठीक न पढ़ा जा सका इसलिए
उत्तर मेरे आतिथेय के नाम आया. लिखा था कि जो भी मित्र हों समय लेकर आयें कि
एक-दो गोष्ठियों में भाग ले सकें.
सचमुच वह राँची प्रवास मेरे लिए स्मरणीय हो उठा. राधाकृष्ण निरन्तर मेरे साथ
रहे. कभी जमनोत्री-गंगोत्री यात्रा के साथी श्री बुधिया के निवास पर कभी किसी
साहित्यिक बन्धु के घर, कभी आकाशवाणी में, कभी गोष्ठी में. फादर कामिल बुल्के,
पं.छविनाथ पाण्डेय,श्री द्वाराका प्रसाद सभी के सामीप्य का लाभ मिला मुझे. पाया
कि काफी दबदवा है लाल बाबू का. कुछ ऐसी-वैसी बातें कहने वाले भी हैं. न हों तो
आदमी देवता न बन जाए. देवता बनना आदमी का अपमान है.
लाल बाबू न धनी थे, न सत्ता के पद पर. खप़्अड़े के छाजनवाला साधारण मकान. एक कोने
में भीतर की ओर धँसा एक छोटा-सा कमरा नीची छत, वही उनका ड्राइंग रूम था. पूरे
विस्तर में तख्त. उस पर गद्दा, सफेद चादर. न सोफा न कुर्सी, बड़े से बड़े
व्यक्ति ने वहीं बैठकर चाय-~नाश्ता लिया. लेकिन इस नाम में अल्हड़ता और रोमांस
का जो पुट है वह उनके व्यक्तित्व में ओतप्रोत था. आम आदमी की भीड़ में भी वह एक
थे. जब वह मुझे राउरकेला जाने वाली गाड़ी में बैठाकर लौटे तो मुझे लगा कि मैं
अपना एक हिस्सा राँची छोड़ चला हूं. उस क्षण से लेकर मृत्यु -पर्यन्त उन्होंने
जिस आत्मीयता का परिचय दिया वह आज दिन पर दिन विरल होती जा रही है.
उनके जीवन काल में मैं बस एक बार और राँची जा सका. वही छाजनवाला घर, वही स्नेह
की गंध से रचा-पचा छोटा-सा ड्राइंग रूम, मुझे कष्ट न हो, इसलिए पास ही एक
अतिथिग्रह में ठहरने का प्रबन्ध कर दिया लेकिन मेरा लेकिन आतिथ्य वही, स्नेह
वही, आज यहाँ गोष्ठी, कल वहाँ सम्मान, पत्रकार सम्मेलन, डा. सिद्धार्थ मुकर्जी
से भेंट, बंगाली क्लब में भाषण, कोई अन्त नहीं था व्यस्तता के व्यामोह का.
गरीबों से, रिक्शावालों से उनका आत्मीय रिश्ता था. इसलिए वास्तविक आनन्द तो आता
था उनके अड्डों पर जहाँ घिरती आती राहों में, साधारण जनों के बीच बैठकर, मन की
परतें खुलती थीं. बीड़ी-~सिगरेट के धूएँ के बादलों के नीचे राजनीति की चीरफाड़,
मानवचरित्र की विचित्रता, कुछ भी नहीं छूटता था आक्रमण से. युद्ध घोष होता तो
अट्हास और प्यार मनुहार भी उसी गति से चलता था. सूनी होती सड़कें, घाव से
उमड़ता रक्त-श्राव, दमें से उखड़ती साँस, कुछ भी तो व्यवधान न पैदा कर पाते.
लेकिन इस सबके बीच राधाकृष्ण यह कभी न भूलते थे कि मैं रात को दूध पीता हूँ. वे
बन्धु जिनकी दुकान पर प्राय: अड्डा जमता था कर्म से दर्जी थे. हरियाणा के थे.
वह न केवल दूध पिलाते थे बल्कि एक दिन बड़े प्यार से भोजन भी खिलाया
था उन्होंने .
देर रात में शान्त जनशून्य सड़कों पर से होकर, अपने ही पदचापों की आवाज सुनते
हुए, जब हम घर की ओर लौटते तो मैं भरा-भरा सोचता रहता, जीवन मैं सत्य क्या है,
यह निष्कलुष सस्नेह-सौजन्य या हत्या लूटमार की राजनीति और उसपर पनपता बर्बर
पुलिस राज्य. यही द्वन्द्व है. अग्रज कहते हैं यही महान साहित्य की आधार-भूमि
है. एकाएक उन्होंने मेरी ओर देखा, बोले, "विष्णु जी, मैं तुम्हारी इस मस्ती और
निश्चित यायावरी का रहस्य जान गया हूँ.
मैंने मुस्करा कर पूछा, "सच !क्या है वह."
तुम्हारी पत्नी. निश्चय ही वह तुम्हें बहुत प्यार करती है. वह कितनी सुघड़ है,
यह मैं उन्हें बिना देखे ही जान गया हूँ.
एक क्षण में स्तब्ध रह गया पर दूसरे ही क्षण मेरा रोम-रोम पुलक उठा. मैंने अपार
कृतज्ञता से भर कर उस अन्तरभेदी कथाकार की आँखों में झाँका और कहा, "सत्य यही
है."
उनका स्वास्थ्य निरन्तर गिर रहा था. उसकी प्रतिध्वनि उनके सभी पत्रों में सुन
पाता, बार-बार आग्रह करता कि दिल्ली आकर जाँच करा लो, प्रकाशकों से मिलकर
पुस्तकों के प्रकाशन की व्यवस्था हो सकती है लेकिन वे नहीं आ सके. मृत्यु से
चार माह पूर्व जो अंतिम पत्र उन्होंने २६ सितम्बर, १९७८ को मुझे लिखा था उसमें
आने की सम्भावना इन शब्दों में प्रकट की थी, "मेरा स्वास्थ्य तो इतना खराब हो
गया है कि विजयदशमी के बाद ही कहीं जाने-आने की मानसिक स्थिति बन सकती है."
लेकिन वह स्थिति नहीं ही बन सकी. उसके बाद मुझे उनका कोई पत्र नहीं मिला. मेरे
पत्र का उत्तर भी नहीं. बेटी का विवाह, पत्नी का सांघातिक रोग और यायावरी-सोचता
रहा पत्र लिखूँ-लिखूंॅ कि ६ फरवरी को प्रिय बटुक का पत्र मिला कि ३ फरवरी, १९७९
को प्रात: ९-३० बजे बाबा (श्री राधाकृष्ण) का देहान्त हो गया."
कैसा-कैसा हो आया तब मेरा मन. दर्द के मथ दिवा हो जैसे. प्रत्यक्ष बहुत कम मिला
उनसे पर भौतिक से परे भी एक संसार होता है जहाँ मन का मिलन नेह की ऐसी गाँठ
लगाता है कि वह तोड़े नहीं टूटती.
उन्होंने कभी प्रतिदान नहीं चाहा. दिया ही सदा. एक बार बस इतना कहा था. उनकी एक
कहानी पढ़ रहा था. मुझे लगा इसका रेडियो रूपान्तर हो सकता है. बोले, "वह तुम ही
कर सकते हो."
रूपान्तर मैंने किया था पर उनके जाने के बाद. वह दुख मुझे अब भी सालता है.
सम्मान राधाकृष्ण को भरपूर मिला पर वह शाब्दिक और सामयिक अधिक था. आश्वस्त न कर
सका उन्हें. बंगीय साहित्य परिषद् राँची ठलुआ कल्ब वाराणसी, षष्टीपूर्ति अभिनंदन
समारोह जमशेदपुर और खूँटी सब कहीं उन्हे सम्मान मिला पर वह कुछ नहीं मिला
जो वह चाहते थे. कर्पूरी ठाकुर द्वारा सम्मानित होने पर उन्होंने कहा था, "लेखकों
को सहायता या अनुदान नहीं चाहिए. सरकार कुछ करना ही चाहती है तो ऐसा करे कि लेखकों
की प्रतिभा का सही मूल्यांकन और उपयोग हो सके. लेकिन सारी सदिच्छाओं के बावजूद
सरकार केवल एक ही काम कर सकती है, वह लेखकों को खरीद सकती है."
लेकिन एक और राधाकृष्ण थे, जिनसे मेरी गहरी आत्मीयता थी वह थे पत्र लेखक
राधाकृष्ण. व्यक्ति के वास्तविक रूप को रेखांकित करने वाली निष्कलुष विधा का
जिस दिन मूल्यांकन होगा उस दिन लोग राधा-~कृष्ण को पहचानेंगे. सौ से अधिक पत्र
होंगे मेरे पास उनके, सभी के सभी महत्वपूर्ण अपनी पारदर्शी दृष्टि के लिए,
शब्द-शब्द में प्यार, वेदना, आत्मीयता, कितने मूड पर लक्ष्य एक ही, खोजें तो
उनमें घर-गिरस्ती वाले रामकृष्ण भी मिल जायेंगे, कूटनीति के खिलाड़ी भी,
साहित्य के साधक भी और महफिल गुलजार करने वाले रसिक भी. प्यार लुटायेंगे तो
चेतावनी भी देंगे. सत्य के आर-पार देख लेंगे पर बने रहेंगे नि:संग-~निस्पृह,
शरच्चन्द्र की तरह बहुआयामी राधाकृष्ण. महत्वाकांक्षी न हों ऐसा नहीं है.
शिकायत भी करते थे पर मन उनका वैरागी का मन था. इसीलिए गरीबों को चिपकाये रहे
छाती से. कैसी मूल्यांकन दृष्टि; गिरिराज किशोर मिले पहली बार. पूछ लिया, "कैसे
लिखा 'जुगलबन्दी' इस आयु में ?"
