<ळिटेरटुरे><णोवेल्><झोस्हि ःइमन्स्हु><ंअहसगर्><१९८७><अनि फ्रकस्हन्><णेत् ढेल्हि><६२-६९><२२२०><झोस्हि ः; ंअहसगर्, णो>

+ लहरें अब शान्त हैं. आसमान साफ है. साकेत बहुत कमजोरी अनुभव करता है, जैसे
लम्बी बीमारी से उठ रहा हो.
अमर दवा की शीशी थामे खड़ा है.
"साहब क्या कर रहे हैं ?"
"काम पर लगे हैं."
"रात को भी काम करते हैं ! कल रात मैं चार बजे उठा तो उनके कमरे में रोशनी जल
रही थी."
"पिछले तीन दिनों से साहब सोये नहीं. आरामकुर्सि पर घंटा-आधा घंटा पांव लम्बे
करके आंखें मूंद लेते हैं." अमर कहता है, "साहब को खाने-~पीने की भी सुध नहीं
रहती."
साकेत दवा पीकर कुर्सी पर बैठता है. लेटे-लेटे पांव दर्द करने लगे हैं. अमर चला
गया है.
शाम को डेक पर कुर्सीयां डाले मिस्टर बाधवानी बैठे हैं. सामने की कुर्सी पर
साकेत. ट्रांजिस्टर कोई समाचार सुना रहा है.
दोनों चुप हैं. समाचार समाप्त हो गया है. ट्रांजिस्टर अब नहीं बज रहा है.
समुद्र की ओर से, पानी को छूता हुआ नम हवा का झोंका बहुत अच्छा लग रहा है.
किसी विषय पर शायद वे पहले बातें कर रहे थे. वे, यानी कि किसी सीमा तक मिस्टर
बाधवानी ही. साकेत तो मात्र सुन रहा था.
आंखें मूंदे मिस्टर बाधवानी सिगरेट की राख गिराते हुए कहते हैं, "जिन्दगी मे
जीने के लिए शराब की आवश्यकता है. वह शराब अगर किसी मिशन से यानी कि उद्देश्य
से सम्बन्धित हो तो जीने में भी कुछ सुविधा हो जाती है." वे खांसते है, "मुझे
ही देखो न ! विवाह नहीं किया. आगे-पीछे कोई नहीं. फिर भी लगता है कि अकेला
नहीं. एक बहुत 'बड़े परिवार' के लिए संघर्ष कर रहा हूं. इसका भी अपना सुख है
न !"
वे साकेत की ओर देखते हैं.
पक्षियों का एक जोड़ा बगल से तीर की तरह निकल जाता है. एक समुद्री बाज खम्भे पर
बहुत देर से बैठा है. पता नहीं किस चीज की ताक में है !
बाधवानी उठते हैं. साकेत के कंधे पर हाथ रखे भीतर की ओर मुड़ते हैं और एक गहरी
सांस भरते हुए केबिन में घुसते हैं.
केवल दो जुड़ी हुई पीठें दीखती हैं और ओझल हो जाती हैं.
सी-गल स्टीमर के साथ-साथ उड़ रहै हैं. रात की बौछारों से धुला आस-~मान उगते
सूरज की किरणों से जगमगाने लगता है. रूई के गोले की तरह, बित्ते -भर के
छोटे-छोटे बादल बहुत सुन्दर लगते हैं. दूर कहों धरती का किनारा नज़र आ रहा है.
नाविक डेक पर खड़े दूरबीन से देख रहे हैं.
आज चौथा दिन है. अण्डमान-द्वीप धीरे-धीरे पास सरकता चला आ रहा है.
साकेत को आज आकाश बहुत अच्छा लग रहा है.
मिस्टर बाधवानी उसकी बगल में खड़े हैं. अंगुली से नारियल के वृक्षों की ओर,
पता नहीं किस बात को समझाने के लिए संकेत करते हैं.
अमर ने सामान बांधकर रख लिया है.
नाविक दूर से ही हाथ हिलाकर अपनी प्रसन्ता प्रकट कर रहे हैं. स्टीमर 'सायरन' की
आवाज के साथ एक छोटे से वृत्ताकार द्वीप चाथम पर लंगर डालता है.
नीचे डेक पर सैकड़ों लोग खड़े हैं. मिस्टर बाधवानी नीचे उतरें, उससे पहले
डेपुटेशन पर आये बहुत से इंजीनियरों, ओवरसीयरों की टोली उन्हें बड़े स्नेह से
घेर लेती है.
वे संभल-संभलकर नीचे उतरते हैं.
हमेशा की तरह 'चाथम-आरा मशीन' आज भी लकड़ी चीर रही है. फर्लाँगभर का छोटा-सा
टापू इस बार बहुत सुन्दर लग रहा है. नारियल के कुछ वृक्ष पानी पर झुके हैं,
अधडूबे हुए जैसे.
"ये भी मेरी तरह बूढ़े हो गये क्या ?" मिस्टर बाधवानी हंसते हुए कहते हैं, तो सब हम हंस पड़ते हैं. हर कर्मचारी से वे बड़े घुल-मिलकर आत्मीयता से बातें करते
हैं-बेहद अनौपचारिक. लोगों को लग रहा है जैसे उनके ही परिवार के कोई अन्तरंग
बहुत दिनों बाद मिलने के लिए यहां तक आये हों. सबकी आकृतियों में
आत्मीयता-मिश्रित मुस्कान है.
साकेत पीछे-पीछे चल रहा है.
दो द्वीपों को मिलाने वाला लकड़ी का पुल पार कर सब लोग पोर्ट-~ब्लेयर पहुंचते
हैं.
एक जीप मेहमानों के साथ-साथ सामान उठाए 'हेड्डो गेस्ट-हाउस' की और मुड़ती है.
तीन मिल का रास्ता भी तय न हुआ होगा कि वे एक शानदार बंगले के आगे रूकते हैं.
दूर तक फैले, गहरे हरे नारियाल के वृक्ष, रबर,सुपारी और कहीं-कहीं पर बहुत
ऊंची बांस की झाड़ियां तीन ओर लहराता नीला सागर . दूर तक इधर-उधर बिखरे टापू.
कॉरिडोर से आगे निकलकर साकेत एक नयी दुनिया देखता है.
वह दूसरे दिन मिस्टर बाधवानी के साथ उस जेल को देखने जाता है, जहां अंग्रेजी
शासनकाल में राजनीतिक बन्दियों को आजन्म कारावास की कठोर सज़ा मिलती थी...
साकेत कुछ फूल ले गया है.
वह दूसरी मंजिल पर पंहुचकर देखता है-इन्हीं में से किसी कमरे में उसके पिता ने
अपने अन्तिम दिन बिताए होंगे ! इसी द्वीप के किसी कोने पर उनकी अस्थियां बिखरी
होंगी !
बाधवानी एक-एक कमरे का इतिहास समझाते है और वह प्रतिछाया की तरह मौनभाव से
पीछे-पीछे चलता है...
एक स्थान पर उन शहीदों के नाम खुदे है, जिन्होंने यहां महाप्रयाण किया था.
साकेत देखता है-उनमें उसके पिताजी का भी नाम है-शहीद दिनमणि आज़ाद.
यह नाम पढ़ते ही उसके शरीर पर निहरन-सी होती है. वह निरिमन सा पता नही कब तक
यों ही खोया रहता है. उसके हाथ मे थमें फूल न जाने कब कहां गिर पड़ते हैं !
बाधवानी उसके कन्धे पर हाथ रखकर उसे बाहर लाते हैं. देर तक कोई कुछ नहीं बोलता.
बाधवानी फिर एक ठण्डी सांस भरकर कहते हैं-"इन्हीं लोगों की कुर्बानियां है.
इन्हीं लोगों के रक्त की एक-एक बूंद से भारत का इतिहास बना है. ये भारत के
पुण्य तीर्थ हैं, जिनमे आनेवाली पीढ़ियां प्रेररणा लेंगी. यहां की मिट्टी,
यहां की वीरान-सी धरती किसी भी तीर्थ के अधिक पवित्र है..."
मिस्टर बाधवानी उस कोठरी का इतिहास बतलाते हैं, जहां स्वयं उनके पिता को सत्ताईस
 दिन भूखा रखकर तड़पा-तड़पा मारा गया था.
"मेरी मां अंतिम दिनों में पागल हो गई थी." बाधवानी कहते हैं, "मेरे बड़े भाई
ने गोरी सरकार के अत्याचारों से तंग आकर एक दिन आत्महत्या कर ली थी. मैं किस
तरह, पता नहीं कैसे जिन्दा रहा ! पता नहीं कितने लोगों का, कितना बड़ा त्याग था
कि आज यह दिन देख रहे हैं, जो आज हम आज़ाद हैं."
जहां तक सम्भव हो सकता है मिस्टर बाधवानी जहां-जहां इन्स्पेक्शन के लिए जाते
हैं, साकेत को भी साथ ले जाते हैं, ताकि बाद में उसे यह जगह अपरिचित और अनजान
न लगे.
'होप टाउन जेटी' पर घड़े होकर वे बतलाते हैं, "यह वही जगह है जहां लार्ड मेयो
की हत्या की गई थी."
इन दो-चार दिनों में ही, डंडस पाइन, बैम्ब पलेट, जंगली घाट, पहाड़-~गंज और
गिरारा चामा-सारे छोटे-छोटे शहर जो उनके रास्ते में पड़ते थे, दिखलाते हैं.
रामपुरी,दशरथपुरी आदि कितने ही पुराने शहर रंगत-द्वीप में देखने को मिलते हैं.
छठे ही दिन.
मिस्टर बादवानी का निकोबार होते हुए मद्रास पंहुचने का कार्यक्रम बनाता है.
स्टीम वोट पर चढ़ने से पहले वे इंजीनियरों के साथ कुछ देर तक पेटी पर टहलते
रहते हैं. उन्हें समझाते हैं कि इतनी अवधि के लगभग, योजना के अनुसार निर्धारित
कार्य, हर हालत में समाप्त होना चाहिए. हमें इन सारे द्वीपों को आबाद करना है
और यह तभी सम्भव हो सकता है, जब सड़कें होंगी और पुल होंगे. जगह-जगह जेटियों का
निर्माण भी होना है. इतनी दूर आकर बसने वाले इन आभागे शरणार्थियों को फिर यहाँ
और नया कष्ट हो, यह शोभा नहीं देता. हमें सब कष्टों को परस्पर बांटकर सहना है.
इन दीन-हीन आदिवासियों को हमें अपने स्तर तक लाना है. जब तक देश का एक भी आदमी
गरीब है, एक भी आदमी भूखा-नंगा है, तब तक हम सच्चे अर्थों में आज़ाद नहीं.
हमारी आज़ादी अधूरी है."
वे स्टीम-बोट पर चढ़ते हैं. बहुत से हाथ हवा में हिलते हैं. देखते-~देखते
स्टीम-बोट क्षितिज में विलीन हो जाती है.
साकेत अपने को बेहद अकेला अनुभव कर रहा है. एक अजीब-सा सूनापन, जो किसी तरह सहा
न जा सके. वह कुर्सी पर निढाल गिरा, छत पर तेजी से घूमते पंखे की ओर देखता, कुछ
सोचता जा रहा है.
छोटा-सा पंखा जैसे हवा को नहीं, स्वयं को काटने के लिए तेजी से परि-~क्रमा कर
रहा हो ! सिगरेट का धुआं कोई आकार बनाने से पूर्व ही तितर-~बितर होकर बिखर जाता
है. लेटे-लेटे उसी पलकें मुंदने लगती हैं और वह आंखें जोर से मींच लेता है.
बाहर बिजली कड़कने से उसकी निद्रा टूटती है. वह उठकर दरवाजे तक आता है. दूसरी
सिगरेट सुलगाता है और बरामदे पर, निष्प्रयोजन टहलने लगता है. आज सुबह से बाहर
मूसलाधार बारिश हो रही है. आंगन में रुके जव पर पानी के बुलबुले-से बन रहे हैं.
तेज़ हवा के झोंके, बौछारों को सपने साथ दूर तक घसीट ले रहे हैं. धरती समुद्र
बन रही है....यहां बारिश होती है-उसने सुना था-किन्तु इतनी अधिक की उसने कल्पना
न की थी. वह पुल और सड़कों के नक्शे निकालकर देखने लगता है. मन नहीं लगता तो
उन्हें वैसे ही समेटकर अलग रख देता है.
काम पर जाने का समय हो गया है.
बारिश के रुकने की प्रतीक्षा किए बिना ही रेन-कोट, छतरी लिए बाहर निकल पड़ता
है-जहां कल कन्स्ट्रक्शन शुरू करवाया था.
स्वर के वृक्षों के नीचे मज़दूर बारिश में भीग रहे हैं. उसे देखते ही एकाएक सब
खड़े हो जाते हैं. सलाम करता हुआ बूढ़ा जवाबदार (मेट) सामने खड़ा होता है.
बतलाता है कि जहां तक हुक्म दिया ता, रोड़ी बिछा दी गई है.
बरखा का वेग अब उतना नहीं, फिर भी बड़ी-बड़ी बूंदें अब तक टपक रही हैं.
साकेत आगे चलता है. रोलर के रास्टे पर पड़ा पत्थर स्वयं उठाकर किनारे पर रख देता है. उसके पीछे जवाबदार और उसके पीछे-पीछे सारे मज़दूर चलने लगते हैं.
खट्-खट्...हथौड़े से कुछ लोग पत्थर तोड़ने लगते हैं. कुछ स़्अड़क पर गिरे वृक्षों
को काटकर हटाने लगते हैं. आगे रोड़ियां बिछाने का काम भी आज ही आरम्भ कर दिया
है.
"हइ़अहो़अ ! हइ !-हो़अहह ! ह ई ई हो ़अ !" औंगी आदिवासी मज़दूर एक बहुत बड़ी
गाड़ी घसीटकर ला रहे हैं.
दूर कहीं 'वन-विभाग' का काम चल रहा है. एक 'पुलिस-बोट' में से कुछ सिपाही उतरकर
गश्त लगाने के लिए उत्तर की ओर जा रहे हैं. कहते हैं कल ही जरवाह आदिवासियों से
मुठभेड़ हुई है !
साकेत एक सप्ताह भी यहां नहीं रह पाता कि उसकी बदली निको-~बार हो जाती है, जहां
अकस्मात एक नया काम आरम्भ होता है. जलसेना की आवश्यकताओं को ध्यान में रखते हुए
नए सैनिक बन्दरगाह का निर्माण किया जा रहा है. कुछ छोटे-छोटे टापुओं को पुलों
से जोड़ना है. बन्दर-~गाह के दोनों ओर जेटियां बनानी हैं. अण्डमान से बहुत से
मज़दूरों को ले जाया जा रहा है. ए.पी.डब्ल्यु.डी. को सारी शक्ति निकोबार की ओर
मोड़ दी गयी है.
चाथम से एक दिन एक बहुत बड़ा स्टीमर फिर लंगर हटाता है. रोज़-~आइलैंड, वायपर,
अण्डमान और चाथम सब पीछे छूट जाते हैं. चट्टानों से टकराकर चूर-चूर होने वाली,
क्रुद्ध, फेनिल सागरीय लहरें अब नहीं दीखतीं.
साकेत के साथ कुछ अन्य यात्री खड़े हैं. मछुआरों की पालदार नावें जाल समेटे तट
की ओर लौट रही हैं. पक्षियों का झुण्ड बहुत दूर तक जहाज़ के साथ-साथ उड़ता है,
किन्तु एकाएक कहीं अन्तर्धान हो जाता है. दूर एक स्टीमर पश्चिम की ओर मुड़ता
रहा है.
साकेत केबिन में लौटता है. कलकत्ता से होती हुई कुछ पत्रिकाएं आयी हैं. दैनिक
समाचार-पत्रों जा बण्डल है. वह एक-एक कर खबरों को चखता हुआ, जूठे अखबार परे
रखता चला जाता है. पत्रिकाएं रात के पढ़ने के लिए छोड़कर ड्राफ्ट्समैनों द्वारा
तैयार किए कुछ नीले-नीले नक्शे निकालता है और काम पर जुट जाता है.
समुद्र आज शान्त है.
निकोबार से लगा एक छोटा-सा टापू-नारियल और सुपारी के वृक्षों से लदा. पश्चिमी
छोर पर निकोबारी आदिवासियों की एक छोटी-सी बस्ती है. समुद्र से जाव फैलाकर
आदिवासी शाम तक डोंगीभर मछलियां बटोर लेते हैं. पिछले कुछ वर्षों से कुछ
आदिवासी मज़दूरी भी करने लगे हैं. कुछ लोग नारियल औ अ सुपारी इकट्ठा कर आकूजी की
दुकानों पर उन्हें अपने उपयोग की वस्तुओं के बदले बेच देते हैं.
लगभग सवा सौ बिहारी और उड़िया मज़दूर स्टीम-बोट से यहां लाये गए थे, जो सड़कों
के निर्माण में संलग्न हैं. कुछ बंगाली शरणार्थी मज़दूर भी पिछले चन्द दिनों से
काम पर आने लगे हैं.
दूर तक फैले भयानक जंगलों में कहीं कोई बस्ती नहीं. कहीं-कहीं 'वन-विभाग' का
कार्य अवश्य कुछ चलता है. इमारती लकड़ियों से लदे स्टीमर गुज़रते दिखलाई देते
हैं.
पूर्वी छोर के टापुओं में निकोबारी आदिवासी अवश्य बड़ी संख्या में रहते हैं, जो
सदियों से चला आ रहा अपना स्वच्छन्द जीवन जीते हैं. मछ-~लियां मारने के
अतिरिक्त कोई उल्लेखनीय कार्य नहीं करते.
साकेत जब यहां आया तो उसे और भी विचित्र लगा. अण्डमान में जो नाममात्र की
सुविधाएं थी, वे भी यहाँ समाप्त हो गई थीं. थोड़े दिनों तक वह रोज़ जीप से
तीस-चालीस मील का चक्कर लगाकर, निरीक्षण के लिए यहां आता रहा, किन्तु बाद में
यह सम्भव न देख, उसने अपनी छोल-~दारी यहीं लगा ली है. शेष संसार से अब जैसे
उसका कोई सम्बन्ध नहीं रह गया.
यहां आकर उसे सन्तोष है कि काम तेज़ी से चल रहा है. हफ्ते-दो-हफ्ते में कभी वह
उस ओर निकल जाता है, जहां जल-सेना का बन्दरगाह बन रहा है. बहुत-से लोग दीखते
हैं. बहुत-सी बातें सुनने को मिलती हैं.
समुद्र के किनारे जेटी बनाने के लिए लोग पानी पर खम्भे गाड़ रहे हैं. साकेत
नक्शे में देखकर ओवरसीयरों को कुछ समझा रहा है. जवाब-~दार मज़दूरों से काम ले
रहा है. मज़दूर मशीन की तरह निरंतर जुटे हैं.
साकेत घड़ी की ओर देखता है, "अरे, आज तुम लोग खाने के लिए नहीं गये ! तीन बजने
वाले हैं." वह आश्चर्य से कहता है.
सामने खड़ा जवाबदार उत्तर देता है,"काम खत्म करके जाएंगे."
"ना-ना ! पहले खाना खाओ. एक-दो घंटा आराम करो ! पांच बजे के बाद फिर काम शुरू
होगा." साकेत ओवरसीयर की ओर देखता है.
नम्बरदार थाली बजाता है. सारे मज़दूर पोटलियां उठाये, छायादार वृक्षों की ओट
में बैठकर अलग-अलग टुकड़ियों में बंटकर रात का बनाया रूखा-सूखा भोजन करने लगते
हैं.
साकेत हाथ-पांव धोता है. आबनूसी काठ की छोटी-सी फोल्डिंग मेज़ पर, जो रबर के
वृक्ष के नीचे लगी है, एक आदमी टिफिन-कैरियर से भोजन निकालकर लगाने लगता है.
एक बच्चा रेत पर खेल रहा है. साकेत उसे उठाकर अपने सामने की कुर्सी पर बिठलाता
है. अपने खाने के साथ-साथ बिस्कुट के छोटे-छोटे टुकड़े उसके सामने रखता चला
जाता है.
यहाँ चावल ही चावल-मात्र चावल मिलता है. चावल साकेत को अधिक अच्छे लगते नहीं.
पिछली बार जो आटा आया था उसने सब लोगों में बंटवा दिया था.
वह तली हुई मछली के टुकड़े से कांटे हटाकर मुंह में डालता है और लहरों की ओर
देखता हुआ कुछ सोचता चला जाता है.
