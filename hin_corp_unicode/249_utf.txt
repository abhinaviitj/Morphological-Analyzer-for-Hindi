<शोचिअल् श्चिएन्चे><घेओग्रप्ह्य्><षम्ड्हरि शिन्ग्ह् ढिन्कर्><ंएरि  फुब्लिस्हिन्ग् ःओउसे><ढेल्हि><१३० टो १३५><२३००><ढिन्कर् - ंएरि 

मारीशस में चीनियों का आगमन सन् १८५० ई. के आस-पास शुरू हुआ. वे
ज्यादातर कारीगरी, व्यापार या दुकानदारी करने को आये थे. उनमें से
बहुत-से लोग काफी रुपये बनाकर अपने देश को लौट गये. लेकिन मारीशस में आज
भी चीनियों की संख्या २५ हजार है और दुकानदारी के ज्यादा कामों पर उन्हीं
ने कब्जा कर रखा है. मारीशस में चीनी आपस में एकजुट होकर रह रहे हैं.
उनके भीतर जैसी एकता है, वैसी एकता और किसी भी संप्रदाय में नहीं है.
केवल २५ हजार चीनी अपनी भाषा में दो दैनिक और एक साप्ताहिक पत्र निकालते
हैं और उन्हें शान से चलाते भी हैं. उनकी हर दुकान पर आपको चीनी अक्षरों
में नाम-पट्ट मिल जायेंगे, लेकिन हिंदुओ और मुसलमानों की दुकानों पर
नागरी या फारसी अक्षर देखने को भी नहीं मिलेंगे.
इस प्रकार मारीशस में हिंदु, मुसलमान, अंग्रेज, फ्रेंच और हब्शी तथा
चीनी--इन सभी संप्रदायों के लोग बसते हैं. हब्शी क्रेयोल के भीतर समाहित
हैं और क्रेयोल को ही यहां का आदिवासी माना जाता है. किंतु, राजनीति में
सामान्यत: क्रेयोलों, फ्रांसीसियों और अंग्रेजों का दल एक है तथा
हिंदुस्तानियों का अलग.
चीनी लोग काफी सावधानता से चलते हैं. कहीं तो वे क्रेयोल लोगों के साथ
हैं और कहीं हिंदुस्तानियों के. इसी प्रकार चीनी फारमोसा का भक्त है और
कोई माओ चीन का. सन् १९६२ ईं. में जब चीन ने भारत पर आक्रमण किया, तब
मारीशस के और चीनी चाहे जो भी सोचते रहे हों, मगर हिंदुओं के पड़ोस में
रहने वाले चीनी माओ के खिलाफ थे और माओ के खिलाफ उन दिनों उन्होंने
कविताएं भी लिखी थीं.
मारीशस के मुसलमानों का हाल इससे कुछ ज्यादा दर्दनाक है. बाप-दादे तो
उनके भी हिंदुस्तान से ही गये थे, मगर जब से पाकिस्तान वजूद में आया है,
मुसलमान अपने को पाकिस्तानी समझने लगे हैं. जब मैं मारीशस में था, मेरे
कान में यह भनक पड़ी थी कि भारत-पाक युद्ध के समय मारीशस के कुछ मुसलमान
पाकिस्तान की मदद के लिए स्वयंसेवक भेजने की भी बात सोच रहे थे.
यही नहीं, मारीशस में रहनेवाले तमिल भी अपने को हिंदु नही, तमिल समझना
चाहते हैं, गरचे पूजा वे भी भगवान शिव की ही करते हैं. सौभाग्य की बात है
कि मारीशस को सर शिवसागर रामगुलाम के समान नेता मिला हुआ है, जो सबको
समेटकर एक साथ चला रहे हैं. सन् १९८५ ईं. से लेकर आज तक रामगुलाम मारीशस
के मुख्यमंत्री रहे हैं और आशा है कि अगले छ: महीनों में वे ही आजाद
मारीशस के प्रथम प्रधानमंत्री भी होंगे.
मारीशस छोटे पैमाने पर भारतवर्ष ही है. वहां हिंदी, उर्दू, तमिल, तेलुगु
और मराठी बोलनेवाले हिंदुस्तानी हैं. चुंकि भारत से मारीशस जानेवाले
ज्यादा लोग बिहार के थे (खुद सर शिवसागर रामगुलाम के दादा बिहारी थे),
अतएव, मारीशस में क्रेयोल के बाद ज्यादा लोगों की घर की भाषा भोजपुरी है.
सभी प्रकार के हिंदुस्तानियों के बीच तो भोजपुरी चलती ही है, कभी-कभी वे
चीनी और क्रेयोल भी भोजपुरी बोल लेते हैं, जो भोजपुरी-भाषियों के पड़ोस
में रहते हैं.
प्रोफेसर विष्णुदयाल का मत है कि भारतीयों को मारीशस द्वीप का पता था और
इसे वे श्वेत द्वीप कहते थे. उन्होंने सातवलेकर जी के वेद-परिचय प्रथम
भाग (पृ. १४५) का उद्धरण दिया है, जिसमें कहा गया है कि "आज का
मातागास्कर जो है, उसके पास का टीपू श्वेत द्वीप है."
मारीशस के हिंदुओं के बीच एक लोक-कथा प्रचलित है कि मारीच ने मरते समय
भगवान राम से यह वरदान मांगा था कि मैं हमेशा आपका नाम सुनता रहूं. भगवान
ने ज्योंही मारीच के शव का स्पर्श किया, वह मोती में परिणत हो गया. उस
मोती को उठाकर भगवान ने बड़े जोर से दक्षिण की ओर फेंक दिया. वही मोती
७२० वर्गमील का मारीशस द्वीप है. किंतु युगों तक मारीच की आत्मा को भगवान
राम का नाम सुनने का अवसर नहीं मिला. तब कलियुग के जवान होने पर
हिंदुस्तानी और खास कर बिहारी लोग तुलसीकृत रामायण लेकर मारीशस द्वीप
आये. तब से मारीच की आत्मा रामजी का नाम हर रोज सुनती है, क्योंकि हर रोज
मारीशस में रामायण का पाठ होता है, नामधुन होती है, हरि-कीर्तन होता है.
शास्त्रों में समुद्र-यात्रा की मनाही होने पर भी कुछ भारतीयों ने उस
कुत्सित आज्ञा को नहीं माना और वे समुद्र पार करके विदेश जाते रहे. ऐसे
भारतीयों में पहला नंबर बिहारियों का रहा. उनके बाद तमिल-भाषियों,
तेलुगू-भाषियों, गुजरातियों और पंजाबियों को स्थान देना पड़ेगा.
चारों ओर नीले-हरे समुद्र से घिरा हुआ, प्राकृतिक सुषमाओं का यह अद्भुत
द्वीप बहुत सदियों से पर्यटकों का आकर्षण केंद्र रहा है. अमरीका के
बेजोड़ व्यंग्यलेखक मार्क ड्रवेन यहां आये थे. उन्होंने लिखा है, "भगवान
ने पहले मारीशश का निर्माण किया और उसी के नमुने पर बाद में वैकुंठ
बनाया." विकासवाद के प्रवर्तक चार्ल्स डारविन ने इस द्वीप में भी
अनुसंधान किया था. बेरनार्द दे से प्यर फ्रेंच के अमर लेखक हो गये हैं.
वे इस टापू में तीन वर्ष रहे और यहीं के जीवन पर उन्होंने `पॉल और
विर्जिनी' नामक उपन्यास लिखा था. पॉल-विर्जिनी उपन्यास किशोरों को बड़ा
ही प्रिय लगा था. नेपोलियन ने बेरनार्द दे सें प्यर से पूछा था, "आप पॉल
और विर्जिनी के समान दूसरा उपन्यास कब लिखेंगे?"
पाल और विर्जिनी के अनुवाद संसार की अनेक भाषाओं में निकले थे. उसका एक
हिंदी अनुवाद प्रो. विष्णुदयाल जी ने किया है. किंतु, बंगला में इस
उपन्यास का अनुवाद सन् १९५१ ई. में ही हो चुका था. पॉल-विर्जिनी का यह
बंगला अनुवाद रवीन्द्रनाथ ठाकुर ने अपने बचपन में पढ़ा था और जीवन भर वे
मारीशस जाने का सपना देखते रहे.
किंतु रवीन्द्रनाथ तो नहीं, गांधी जी मारीशस गये थे. सन् १९०१ ई. में जब
वे दक्षिण अफ्रीका से भारत लौट रहे थे, उनका जहाज मारीशस में विश्राम
लेने लगा और वह २१ दिनों तक विश्राम लेता रहा. गांधी जी एक दिन गवर्नर के
मेहमान रहे थे. गांधी जी ३० अक्तूबर, १९०१ को `नौसेरा' नामक जहाज से
मारीशस पहुंचे थे. मारीशस में उनके स्वागतार्थ जो सभा हुई, उसमें पहले वे
गुजराती में बोले थे, बाद को अंग्रेजी में. "गांधी जी ने समारोह में
उपस्थित मेहमानों और खास तौर पर मेजबान को धन्यवाद दिया. उन्होंने कहा कि
द्वीप के चीनी उद्योग को जो अभूतपूर्व सफलता मिली है, उसका श्रेय प्रवासी
भारतीयों को है. उन्होंने इस बात पर जोर दिया कि प्रवासी भारतीयों को
अपनी मातृभूमि में होनेवाली घटनाओं का परिचय रखना अपना कर्तव्य समझना
चाहिए तथा राजनीति में भी दिलचस्पी लेते रहना चाहिए."
बेरिस्टर डॉक्टर मणिलाल ११ अक्तूबर, १९०७ ई. को मारीशस पहुंचे थे. वे
पहले भारतीय बैरिस्टर थे, जिन्होंने मारीशस की अदालतों में काम करना शुरू
किया था. मारीशस जाने की प्रेरणा उन्हें गांधी जी से मिली थी. मणिलाल
मारीशस में केवल चार साल रहे, मगर उसी अवधि में उन्होनें प्रवासी
भारतीयों के भीतर एक नयी जिंदगी पैदा कर दी. वे टापू में घूम-घूमकर सभाएं
करते थे और हिंदी में भाषण देते थे. मारीशस में हिंदुस्तानी नामक प्रथम
हिंदी साप्ताहिक उन्हीं के समय १५ मार्च, १९०९ ईं. को निकला था. १९१० ईं.
में मारीशस में कुछ सिख सिपाही ठहरे हुए थे. उनकी मदद से मणिलाल जी ने
उसी साल आर्य समाज की स्थापना की और `आर्य पत्रिका' नामक साप्ताहिक का
प्रकाशन आरंभ किया. पहले मारीशस में विवाह का पंजीकरण केवल अंग्रेजी अथवा
फ्रेंच में होता था. डॉक्टर मणिलाल के ही उद्योग से एक नया आर्डिनेंस
निकला, जिसके अनुसार विवाह की रजिस्ट्री `हिंदुस्तानी, या तमिल' में भी
जायज मानी जाने लगी.
हिंदमहासागर में छोटा-सा हिंदुस्तान
मारीशस वह देश है, जिसका कोई भी हिस्सा समुद्र से पंद्रह मील से ज्यादा
दूर नहीं है. मारीशस वह देश है, जहां की राजभाषा अंग्रेजी, मगर संस्कृति
की भाषा फ्रेंच है. मारीशस वह देश है, जहां के अंग्रेज अपने नौकरों से
फ्रेंच में बोलते हैं. मारीशस वह देश है, जहां की जनसंख्या के ६७ प्रतिशत
लोग भारतीय खानदान के हैं तथा जहां ५३ प्रतिशत हिंदु हैं. मारीशस वह देश
हैं, जहां आर्य समाज की स्थापना सिख सिपाहियों के सहयोग से की गयी थी.
मारीशस वह देश है, जिसकी राजधानी पोर्टलुई की गलियों के नाम कलकत्ता,
मद्रास, हैदराबाद और बंबई हैं तथा जिसके एक पूरे मोहल्ले का नाम काशी है.
मारीशस वह देश है, जहां बनारस भी है, गोकुल भी है और ब्रहमस्थान भी.
मारीशस वह देश है, जहां माध्यमिक स्कूलों को कॉलेज कहने का रिवाज़ है.
मारीशस वह देश है, जहां पुरोहित सरकार से वेतन पाते हैं. मारीशस वह देश
है, जहां ब्राहमण, क्षत्रिय और वैश्य तो हैं, मगर शूद्र कोई नहीं है.
मारीशस में हिंदू कोई चार लाख हैं. उनमें ब्राहमणों और क्षत्रियों की
सम्मिलित संख्या लगभग चार हजार है. बाकी जो भी लोग है, अपने के वैश्य
कहते हैं. इस मामले में मारीशस के हिंदुओं ने जो सुधार किया है, वह भारत
के हिंदुओं के लिए भी अनुकरणीय है. अमरीका से लौटने पर स्वामी विवेकानंद
ने मद्रास में कहा था, "हिंदुओं, जात-पात का झगड़ा तुम्हें खा जायेगा. हर
जाति के लोग सभा में एकत्र होकर ऐलान कर दो कि तुम ब्राहमण हो. भारत केवल
ब्राहमणों का देश हो जाय, इसमें बुराई की बात क्या है? लेकिन सच्चा
ब्राहमण बनने को तुम सब लोगों को संस्कृत भी अवश्य पढ़नी चाहिए." मारीशस
में यह उपदेश शायद नहीं पहुंचा था, मगर वहां के हिंदुओं ने, अपने आप,
बहुत दूर तक स्वामी जी के विचारों को कार्य का रूप दे दिया है. संस्कृत
सब लोग तो नहीं पढ़ते हैं, किंतु ब्राहमण महासभा की ओर से संस्कृत की कुछ
थोड़ी पढ़ाई का वहां प्रबंध है और भारतीय विद्या भवन की सस्कृत की
परीक्षाएं मारीशस में भी चलती हैं.
चूंकि मारीशस के हिंदुओं में से अधिकांश बिहार तथा उत्तर प्रदेश के हैं,
इसलिए हिंदी का मारीशस में व्यापक प्रचार है. मारीशस की हिंदी प्रचारिणी
सभा जीवित-जाग्रत संस्था है. उसके प्रधान मारीशस के लोकप्रिय जननायक श्री
जयनारायण राय और उसके महामंत्री श्री सूरज मंगर भगत हैं. भगत-परिवार
हिंदी का अनन्य सेवक है. शमा-महफिल एक है, यह घर का घर परवाना है. श्री
गिरिधारी भगत जी इसी परिवार के सदस्य थे, जिन्होंने हिंदी प्रचारिणी सभा
को अपना पचास हजार का सर्वस्व दान कर दिया था. इसी परिवार ने श्री
ब्रजेन्द्र मधुकर को जन्म दिया है, जो हिंदी के अच्छे गीतकार हैं और
जिनकी कई पुस्तकें प्रकाश में आ चुकी हैं. स्वर्गीय श्री नंदन ठाकुर एक
दूसरे महापुरुष हुए हैं, जो पेशे से हज्जाम थे, किंतु जिन्होंने अपना
सर्वस्व हिंदी प्रचारिणी सभा को दान कर दिया था. सभा के तत्त्वावधान में
१८२ प्राथमिक स्कूल और बारह माध्यमिक स्कूल चलते हैं. सभा की सारी
जरूरतें चंदे से पूरी होती हैं और चंदा उगाहने का काम जयनारायण बाबू ने
इस जोर से किया है कि मारीशस में हिंदी के वे `महाभिक्षु' माने जात हैं.
मारीशस की राजभाषा अंग्रेजी, किंतु संस्कृति की भाषा फ्रेंच है. मगर जनता
वहां क्रेयोल बोलती है. क्रेयोल का फ्रेंच से वही संबंध है, जो संबंध
भोजपुरी का हिंदी से है. और क्रेयोल के बाद मारीशस की दूसरी जनभाषा
भोजपुरी को ही मानना पड़ेगा. प्राय: सभी भारतीय भोजपुरी बोलते अथवा उसे
समझ लेते हैं. यहां तक कि भारतीयों के पड़ोस में रहने वाले चीनी भी
भोजपुरी बखूबी बोल लेते हैं. किंतु, मारीशस की भोजपुरी शाहाबाद या सारन
की भोजपुरी नहीं है. उसमें फ्रेंच के इतने संज्ञापद घुस गये हैं कि आपको
बाज-बाज शब्दों के अर्थ पूछने पडेंगे.
हिंदी के सिवा, मारीशस में मराठी, तेलुगु, तमिल, ऊर्दू और गुजराती का भी
प्रचार है. मारीशस के मुसलमानों में से अधिकांश गुजरात के हैं. राजनीति
की दृष्टि से भारत और पाकिस्तान के द्वंद्व से उनके भीतर चाहे जो भी
दुविधा पैदा होती हो, मगर अपनी मातृभाषा गुजराती के लिए उनके भीतर अच्छा
उत्साह है. जैसे भारत में हिंदी को अंत:प्रांतीय भाषा बनाने का आंदोलन
अहिंदी भाषियों ने उठाया, उसी प्रकार, मारीशस में भी हिंदी प्रचार का
अधिक कार्य अहिंदी भाषियों ने किया है. सन् १९३५ ई. के आस-पास मारीशस से
तीन हिंदी साप्ताहिक निकले थे, जिनमें से एक के संपादक श्री नरसिंह दास
थे, जिनकी मातृभाषा तेलुगु थी, दूसरे के संपादक मराठीभाषी पं. आत्माराम
और तीसरे के बंगला-भाषी पंडित काशीनाथ थे. मैं जब मारीशस में था, मित्रों
ने मेरा परिचय श्री रमास्वामी तुलसी से यह कहकर कराया था कि तुलसी जी की
मातृभाषा तेलुगु है, लेकिन वे स्कूल में हिंदी पढ़ाते हैं तथा रेडियो पर
तेलुगु का कार्यक्रम संभालते हैं. अभी-अभी यह सुनकर मुझे गंभीर शोक हुआ
कि ऐसे राष्ट्रीय व्यक्ति का अभी हाल में ही अचानक देहावसान हो गया.
हिंदी, तमिल, तेलुगु, मराठी और उर्दू की पढ़ाई पर मारीशस के अभारतीय लोग
हंसते हैं, किंतु, भारतीय खानदान के लोग अपनी भाषाओं को छोड़ने को तैयार
नहीं हैं. यह अत्यंत शुभ लक्षण है. खास कर हिंदी की महिमा सभी भारतीय
समझते हैं. हिंदी और भोजपुरी मारीशस-निवासी भारतीयों को एक सूत्र में
बांधे हुए हैं और मारीशस को भारत के साथ बांधने का काम भी हिंदी ही कर
रही है. मारीशस के वर्तमान प्रीमियर सर शिवसागर रामगुलाम भोजपुरी भाषी
हैं. सत्तारूढ़ होने के बाद उन्होंने सरकारी स्तर पर भी भारतीय भाषाओं का
प्रवेश प्राथमिक वर्गों में करा दिया है. किंतु, यह अत्यंत आवश्यक प्रतीत
होता है कि माध्यमिक स्कूलों में भी हिंदी का प्रवेश करा दिया जाय.
मारीशस में हिंदू संस्कृति की रक्षा का काम तुलसीदास जी की रामायण ने
किया है. यदि माध्यमिक स्कूलों में हिंदी की पढ़ाई शुरू हो जाये, तो
भारतीय संस्कृति का गढ़ मारीशस में अभेद्य हो जायगा.
मारीशस के हिंदू और मुसलमान अपने-अपने धर्मों पर कठोरता से आस्था रखने
वाले है. मारीशस पर जब यूरोपवालों ने अधिकार किया, तब मालिकों के काम
अफ्रीका और मादागास्कर से लाये गये हब्शी दास करते थे. जब दास-प्रथा का
अंत हो गया, हब्शियों में विद्रोह की भावना आ गयी और उन्होंने खेतों में
काम करने से इनकार कर दिया. इसी स्थिति को संभालने के लिए भारत से लोग
मजदूर के रूप में मारीशस ले जाये जाने लगे. मारीशस को अंग्रेजों ने सन्
१८१० ई. में जीता. इस चढ़ाई में अंग्रेजों के साथ नौ हजार भारतीय सिपाही
भी आये थे. इसके मानी ये हुए कि मारीशस-विजय में भारतीय भी अंग्रेज के
हिस्सेदार थे.
ऐसा भी प्रमाण मिलता है कि कुछ भारतीय मजदूर अंग्रेजों की विजय के पूर्व
ही मारीशस पहुंच चुके थे. लेकिन अधिक संख्या में मारीशस वे सन् १८३० ई.
के बाद से जाने लगे.
जो हब्शी दास थे, उन्होंने आंख मूंदकर ईसाइयत को कबूल कर लिया. इसलिए
गोरे लोग उनके प्रति सहानुभूतिशील हो गये. किंतु, हिंदुस्तानी लोग अपने
धर्म पर डटने लगे और जितना ही उन्होंने ईसाई बनने से इनकार किया, गोरे
उनसे उतने ही खफा रहने लगे, उन्हें दबाने लगे, उनकी उपेक्षा करने लगे.
सन् १८३४ ई. से लेकर सन् १८४७ ई. तक मारीशस के हिंदुओं ने बड़े-बड़े
अत्याचार सहे. नौकरी पाने के लोभ में बहुत से हिंदू क्रिस्तान भी हो गये.
किंतु ये मुसीबतें सतही रहीं. हिंदुत्व के मूल को ईसाई पादरी और शासक
बिलकुल ही हिला नहीं सके.
हिंदुस्तानियों से गोरे और ईसाई लोग केवल इसीलिए नहीं जलते थे कि
हिंदुस्तानी अपने धर्म और मजहब की रक्षा के लिए सभी कष्ट सहने को तैयार
थे. जलने का कारण यहह भी था कि भारतीय लोग मितव्ययी थे. वे जो कुछ कमाते
थे, उसमें से पैसे बचाकर खेती के लिए जमीन खरीदते जा रहे थे. नौकरी में
ईसाईयों के साथ पक्षपात था. अतएव, भारतीय लोग कृषि और वाणिजय, दोनों पर
अधिकार करते जा रहे थे. आज भी मारीशस की अवस्था यह है कि क्रेयोल जाति के
लोग नौकरी के लिए बेहाल रहते हैं अथवा मिस्तरी का काम खोजते हैं. उनके
पास अपनी जमीन नहीं है, अपने घर नहीं हैं. मगर मारीशस की सारी खेती पर,
मालिक या मजदूर की हैसियत से, भारतीयों का अकच्छत्र अधिकार है. चीनी लोग
केवल वाणिज्य पर जीते हैं, किंतु भारतीयों के हाथ में वाणिज्य भी है और
कृषि भी. वे परुषार्थी हैं. हाथों से काम करने में वे शरमाते नहीं हैं.
फिर ऐसे अध्यवसायी वर्ग की उन्नति को रोक कौन सकता है?
मारीशस में ऊख की खेती और उसके व्यवसाय को जो सफलता मिली है, भारतीयों के
कारण मिली है. और अब स्कूलों, कॉलेजों और सरकारी नौकरियों में भी
भारतियों का प्रवेश तेजी के साथ हो रहा है. मारीशस की असली ताकत भारतीय
लोग ही हैं. सारा मारीशस कृषि-प्रधान द्वीप है, क्योंकि चीनी वहां का
प्रमुख अथवा एक मात्र उद्योग है. किंतु भारतीय वंश के लोग यदि इस टापू
में नहीं गये होते, तो ऊख की खेती असंभव हो जाती और चीनी के कारखाने
बढ़ते ही नहीं.
भारत में बैठे-बैठे हम यह नहीं समझ पाते कि भारतीय संस्कृति कितनी
प्राणवती और चिरायु है. किंतु, मारीशस जाकर हम अपनी संस्कृति की
प्राणवत्ता का ज्ञान आसानी से प्राप्त कर लेते हैं. मालिकों की इच्छा तो
यही थी कि भारतीय लोग भी क्रिस्तान हो जायें. किंतु भारतीयों ने अत्याचार
सहे, लेकिन प्रलोभनों को ठुकरा दिया. वे अपने धर्म पर डटे रहे और जिस
द्वीप में भगवान ने उन्हें भेज दिया था, उस द्वीप को उन्होंने छोटा-सा
हिंदुस्तान बना डाला. यह ऐसी सफलता की बात है, जिस पर सभी भारतीयों को
गर्व होना चाहिए. अजां की आवाज और शंखों की ध्वनि जैसे भारत में गूंजती
हैं, वैसे ही वह मारीशस में भी सुनायी पड़ती है.
मारीशस के प्रत्येक प्रमुख ग्राम में शिवालय होता है. मारीशस के प्रत्येक
प्रमुख ग्राम में हिंदु तुलसीकृत रामायण का पाठ करते हैं अथवा ढोलक और
झांझ पर उसका गायन करते हैं. मारीशस के हिंदुओं में से दो-तिहाई लोग
सनातनी और एक-तिहाई लोग आर्यसमाजी हैं. एक समय भारत की तरह मारीशस के
हिंदुओं के बीच भी सनातन धर्म और आर्यसमाज के लेकर भयानक संघर्ष मचा था.
