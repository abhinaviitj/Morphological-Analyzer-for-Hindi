<शोचिअल् श्चिएन्चे><फ्हिलोसोप्ह्य्><अस्ह्डेव् स्हल्य><शट्ट विसयक् आन्विक्स्ह><१९८७><भ्हर्टिय ढर्स्हनिक् आनुसन्ड्हन् परिस्हड्><णेत् ढेल्हि><११० टो ११५><२२००><अस्ह्डेव्-सट्ट विसयक् आन्विक्स्ह>

ज्ञातृत्व
ज्ञान, प्रमा और अप्रमा दोनों का समावेश करते हुए, चित्त की विषयवृत्ति
या अपेक्षा-~वृत्ति है और ज्ञातृत्व इस वृत्ति का प्रत्यड् मुख
प्रेक्षकत्व . विषय इस अपेक्षा-~वृत्ति का लक्ष्य या पर्यवसान-स्थल है.
विषय को प्राय: ही इतर, अनात्म और प्रतिरोधक के रूप में परिभाषित किया
गया है: सांख्य ने इस इतरत्व को विषय की आन्तर संरचना के रूप में देखा है
और सार्त्र ने विषयी की आन्तर संरचना के रूप मे, किन्तु वास्तव में यह
विषयमात्र का अनिवार्य लक्षण नहीं है. अपेक्षा का लक्ष्य अपेक्षी का
आत्मबाध नहीं होकर उसकी पूर्ति ही होना चाहिए; अपेक्षी द्वारा विषय में
प्रमा का अन्वेषण और अप्रमा के निवारण की आकुलता विषय के इसी स्वरूप की
ओर संकेत करती है. प्रमा अपेक्षा और विषय के तादत्म्य की सिद्धि है,
अप्रमा इस तादात्म्य का अभाव है. यद्यपि प्रमाण प्रकटत: विषय की
अति-~क्रान्तता और इस प्रकार इतरता का द्योतक होता है, क्योंकि यह विषय
की सत्ता के लिए संकेत या लक्षण मात्र बनता है किन्तु यह वास्तव में
स्वयं अपेक्षावृत्ति की अपनी ही आन्तर संरचना से निर्धारित अनुभव होता है
जो अपनी परिपूर्णता में विषय-पर्यवसायी होता है. उदाहरणत
: किसी भौतिक विषय के लिए प्रमाण स्वयं इन्द्रियानुभव की आन्तर संगति
बनती है. और प्रमाण-फल वह वस्तु होती है जो इन प्रमाणों से प्रमाणित होती
है. अवश्य ऐन्द्रिय विषयों में एक प्रकट स्वतंत्रता भी रहती है, किन्तु
जैसा कि हम पीछे देख आये हैं यह स्वतंत्रता वास्तव में उनकी
प्रत्ययमूलकता के पक्ष में होती है, जबकि प्रमाण इन्द्रियमूलक होते हैं.
इस प्रकार भौतिक विषय की यह बाह्यता भी सभी विषयों का लक्षण नहीं है.
उदाहरणत: तत्त्व, जोकि विचार-विषय: प्रत्यय: होते हैं, स्वतंत्र होकर भी
इतरता में मुखर नहीं होते हैं: हम प्रत्यय का विचार में प्रत्यक्ष करते
हैं, उसका हमारा ग्रहण प्रमा या अप्रमा भी होता है और परिणामत: वह
:प्रत्यय या तत्त्व: विचार से स्वतंत्र प्रकट होता है, किन्तु तब भी
प्रत्यय इतर के रूप में प्रकट नहीं होकर विचार के आन्तर सत्त्व के रूप
में ही प्रकट होता है. किन्तु प्रत्यय के सर्वसाधारण और प्रमाणीकरणीय
होने से यह भी आन्तर (इम्मेनेंट) नहीं होकर अतिक्रामी ही होता है. किन्तु
तब भी ऐन्द्रिय विषयों से इसके ज्ञान में एक आधारभूत भेद रहता है जो इसकी
अतिक्रान्तता को और अधिक मुखर बनाता है, और वह यह कि
 जबकि भौतिक विषयों के लिए प्रमाण हमारी चैत्तस्थितियां (संवेद) होती
 हैं, प्रत्ययों के लिए प्रमाण चैत्तस्थिति से सर्वथा निरपेक्ष होते हैं:
 विचार-क्रिया प्रत्यय के विदित होने के लिए अवसर या प्रसंग बनती है
 किन्तु वह उसके लिए प्रमाण नहीं होती, जिस प्रकार देश-काल विशेष में घट
 के होने के लिए प्रासंगिक ऐन्द्रिय संवेदों का घटित होना प्रमाण होता
 है. किन्तु हमारी अपनी मन:स्थितियां भी विषय होती हैं, उदाहरणत: हमारे
 निजी क्रोध-प्रेम, इच्छा-अनिच्छा तथा सुख-दु:ख भी हमारे विषय होते हैं
 और इनके लिए इनका घटित होना ही प्रमाण और प्रमाण-फल होता है. दूसरे
 शब्दों में इनके घटित होने में विषयि-विषय-तादात्म्य होता है, अथवा
 कहें, विषयि-विषय-भाव नहीं होता और इस प्रकार ज्ञान की स्थिति ही नहीं
 होती. यद्यपि यह सही है कि तत्त्क्षण ही यह स्थिति विषयि-विषय-द्वैत में
 उद्भिन्न हो जाती है, किन्तु आवेग से अत्यधिक अभिभूत होने की स्थिति में
 यह भेद नहीं रहता, अत्यधिक विचार-मग्नता की अवस्था में भी यह भेद नहीं
 रहता, अथवा कहें यह भेद उस अवस्था में अत्यधिक क्षीण होता है. इससे हम
 चेतना के ऐसे स्तर का अनुमान कर सकते हैं: जैसा कृमि
यों और वनस्पतियों में :जिसमें यह तादात्म्य कभी खंडित ही नहीं होता और
इस प्रकार ज्ञान की स्थिति कभी उपलब्ध नहीं होती. किन्तु इस तादात्म्य की
स्थिति का उस स्थिति में परिणत होना जिसमें यह प्रेक्ष्य या विषय बनती है
इस बातका द्योतक है कि प्रेक्षक भाव उस स्थिति में भी अभिभूत या प्रसुप्त
रूप में विद्यमान रहता है. इस प्रकार कहा जा सकता है कि प्रेक्ष्यता या
विषयता चेतना में आद्य है. किन्तु प्रेक्ष्यता चेतना का तत्त्व नहीं हो
सकती, यह चेतना का निष्कासित या निर्गत तत्त्व होती है : ` मैं क्रुद्ध
हूं' में क्रोध प्रस्तावित होता है. अवश्य यह मदीय होता है किन्तु तब भी
मेरे से पृथग्भूत होता है, जिस पर मैं विचार कर सकता हूं. किन्तु अभिभव
कर सकना इस विषय को ऐन्द्रिय विषयों और विचार-विषयों से मौलिक रूप में
भिन्न करता है यद्यपि यह इसकी प्रेक्ष्यत को न्यून नहीं बनाता.
चैत्तस्थितियों का प्रेक्ष्य-रूप में निष्कासन प्रेक्षक-भाव द्वारा होता
है जो अतिमानसिक चित् का आत्मभाव है. इस प्रेक्षकभाव को प्रत्य  मुखता
कहा जाता है: अर्थात् चित् की अपनी ओर उन्मुखता. प्रेक्षकभाव का यह
निरूपण पहली दृष्टि में अयुक्त प्रतीत हो सकता है, क्योंकि प्रेक्षक
अनिवार्यत: प्रेक्ष्योन्मुख ही हो सकता है: जिस प्रकार प्रेक्ष्य
प्रेक्षकभाव भी सापेक्ष है, उसके बिना वह अभिन्न मन:स्थिति मात्र है, उसी
प्रकार प्रेक्षक-भाव भी प्रेक्ष्क-सापेक्ष ही हो सकता है, जिसके बिना वह
उस मन:स्थिति में ही निमीलित रहता है. किन्तु प्रेक्ष्यभाव से विमुखता के
रूप में होता है जिसे प्रेक्ष्य प्रस्तुत होता है, किन्तु यह प्रस्तुति
भी प्रेक्षकत्व के लिए अनिवार्य नहीं होती. किन्तु तब कहा जा सकता है कि
जब प्रेक्ष्य प्रस्तुत नहीं होता तब स्वयं प्रेक्षक ही अपने को प्रस्तुत
होता है और इस प्रकार इस प्रस्तुति में प्रेक्षक-प्रेक्ष्य के द्वैत की
स्थिति उत्पन्न होती है: उदाहरणत: (१) मैं जानता हूं कि (मैं दु:खी हूं),
(२) मैं जानता हूं कि (मैं जानता हूं कि, मैं दु:खी हूं), (३) मैं (अपने
जानने के जानने के जानने को) जानता हूं, आदि. किन्तु सम्भवत: इसमें
प्रेक्षकभाव को विषयापेक्षा-रूप देखना भ्रान्ति है. वास्तव में इसमें
प्रेक्षकभाव की केवल निवर्तनात्मकता और प्रत्यक्स्व-~रूपता प्रकट होती
है, प्रेक्ष्यापेक्षा : विषयापेक्षा: नहीं. और प्रेक्षकभाव के
निवर्तना-~त्मक होने से प्रेक्ष्य प्रेक्षक है जो अपने को उपलब्ध कर अपने
को कभी खोने या सापेक्ष नहीं होने देता. अन्यथा `मैं जानता हूं कि मैं
दु:खी हूं' में प्रकट प्रेक्षकभाव प्रेक्ष्य दु:ख के साथ सापेक्ष
अवस्थिति में ही सन्तुष्ट हो जाना चाहिए था, अथवा वास्तव में इस
सम्मुखीनता या उद्भन्नता की भी आवश्यकता नहीं थी, दु:खिता अपने-आप में
पर्याप्त थी. किन्तु प्रक्षकत्व इस मन:स्थिति में से उद्भन्न होता है और
यह उद्भन्नता प्रकट हो जाने पर, अथवा कहें प्रेक्षक-भाव के एक बार
प्रेक्ष्य से मुक्त हो जाने पर, वह इस बन्धन का निरन्तर निषेध करता है.
किन्तु यहां आपत्ति की जाएगी कि ज्ञान स्थिति `मैं दु:खी हूं' अथवा `यह
घट है' प्रकार से निरूपति होती है, जिसमें दु:ख-विशिष्ट `मैं' अथवा
घट-विशिष्ट `यह' प्रेक्ष्य रूप में इन अध्यवसायों में अप्रकट या
अनिर्दिष्ट प्रेक्षक को प्रस्तुत होते हैं. प्रेक्षक इनमें निर्दिष्ट
नहीं होता क्योंकि वह निर्दिष्ट हो तो नहीं सकता, क्योंकि वह निर्दिष्ट
होते ही प्रेक्ष्य हो जाता है: वह केवल प्रेक्ष्य के माध्यम से, उसकी
अपेक्षा से, उद्भासित होता है, और इस प्रेक्षक के बिना उसकी अपनी कोई
स्थिति नहीं होती. यह आपत्ति उस सीमा तक सही है जहां तक यह चित् के
विषयभाव का निरूपण करती है, उस अवस्था में प्रेक्षक-भाव प्रेक्ष्यभाव के
अधीन रहता है. `मैं दु:खी हूं' में मेरी मन:स्थिति मुख्य है, यह मेरे
ध्यान को आकृष्ट किये रहती है, किन्तु `मैं जानता हूं कि (मैं दु:खी हूं)
में केन्द्र दु:खिता नहीं आत्म हो जाता है जो दु:ख-विशिष्ट है. यह
दु:खिता मन:स्थिति होने से स्व-विदित होती है इसे विदित होने के लिए किसी
अन्य अधिष्ठान की आवश्यकता नहीं होती, इसलिए आत्मा-प्रसंग प्रेक्षकत्व
यहां संवेदनात्मक या संज्ञानात्मक नहीं होकर आत्म-~निवर्तनात्मक होता है
और इस निवर्तन में ही यह प्रेक्ष्य या विषय को भी अपने में अधिष्ठित करता
है.
प्रेक्षकत्व की इस प्रकार नितान्त अविषयता के कारण ही बौद्ध और ह्यूम तथा
उसके अनुयायी आत्मा को संसकार-प्रवाह के अतिरिक्त कहीं नहीं देख सके और
कांट ने इसे केवल एक रिक्त आकार मात्र के रूप में देखा. किन्तु द्रष्टव्य
है कि ये लोग प्रेक्षकत्व पर विचार नहीं कर अस्मिता (आई-सेल्फ) पर विचार
कर रहे थे, जो उस प्रकार अविषय नहीं है जिस प्रकार प्रेक्षकत्व है.
अस्मिता प्रेक्षकत्व से निकटत: सम्बन्धित अवश्य होती है, किन्तु यह
प्रेक्षकत्व नहीं होती.
यह अस्मिता क्या है? यदि इसे अनुभव-विषय के रूप में लें तो यह अन्य आन्तर
विषयों के समान एक विषय होगी और तब यह वर्तमान में संवेद्य, अतीत में
स्मरणीय और भविष्यत् में संभाव्य होगी. किन्तु ऐसा स्वीकार करने में
आधार-~भूत आकारिक कठिनाई है. क्योंकि तब अनुभव के अतीत, वर्तमान और
भविष्यत् में एकत्व के लिए, और इस प्रकार विषय की एकता के लिए, आधार क्या
होगा? स्वयं में अनुभव संक्रमणात्मक है और यह अतीत का संग्रह `अपने अतीत'
के रूप में नहीं कर वर्तमान के निर्धारण के रूप में करता है. अर्थात्
अनुभव-गत अतीत और भविष्यत् (भविष्योन्मुखता) वर्तमान अनुभव में ही
सन्नहित रहते हैं. इसी प्रकार अस्मिता आधार स्मृति नहीं हो सकती, क्योंकि
स्मृति वास्तव में अस्मिता की पूर्वापेक्षी होती है. यह सही है कि हम
स्मृति में अनुभवों का भी संग्रह करते हैं और अपना भी :`मैं कल दिल्ली
गया था', `मैं परसों जयपुर में था': और इस प्रकार स्मृति हमारी अतीत में
विद्यमानता और भविष्यत् में रहने की संभावना के लिए आधार बनती है, किन्तु
अस्मिता की एकता या अभिन्नता के बिना स्मृति अधिक से अधिक वर्तमान
अनुभव-प्रवाह में संगृहित ही हो सकती है, जो प्रवाह अतीत का अतीत रूप में
आकलन नहीं कर सकता. किसी अनुभव के स्मृति होने के लिए उसका अस्मिता के
अतीत के कालांकित होना आवश्यक होता है. इसके अतिरिक्त, स्मृति जिस प्रकार
बिना किसी क्रम के अतीत घटनाओं का अह्वान करती है उससे उन घटनाओं
(अनुभवो) के बाहर अस्मिता में सिद्ध होती है. किन्तु यहां यह और
द्रष्टव्य है कि स्मृति का विषय अनुभव नहीं होकर अनुभव का उद्गृहीत
प्रत्यय होता है जो शुद्ध प्रेक्षकत्व को पूर्वापेक्षित करता है. स्मृति
अनुभव के प्रेक्षक-प्रेक्ष्कत्व के अधीन निरूपित होने से सम्भव होती है.
मैं उस घट का या अपने दु:ख का स्मरण स्वयं घट और दु:ख के अनुभव की
अविद्यमानता में करता हूं, स्मृति में ये अनुभव नहीं इसके प्रत्ययात्मक
आकार और उद्गृहीत बिम्ब प्रेक्षकभाव को प्रस्तुत होते हैं जिनका आकलन
अस्मिता के काल-व्यापी अकालिक एकत्व में होता है: कलातीत में घट-ग्रहण का
दु:खिता के कालगत अनुभव के कालातीत आकार को उद्गृहीत कर आकारात्मक काल की
उद्गृहीत व्यवस्था में संस्थानित करता हूं. `कल मैं दुखी रहा' में न दु:ख
और व्यतीयमानता दोनों प्रत्ययाकारों में रूपान्तरित होकर अस्मिता के अधीन
प्रेक्षकत्व को प्र स्तुत होते हैं. ऐसा नहीं है कि कल दु:ख में समय यह
आकार उद्गृहीत नहीं था, प्रेक्षकत्व का यह अनिवार्य स्वभाव है कि यह आकार
ही को प्रेक्ष्य बनाता है और इस प्रकार यह स्वयं मन:स्थिति को भी, उसकी
प्राकृतिकता से उद्गृहीत कर, चित्त की प्रत्य मुख वृत्ति में रूपान्तरित
कर लेता है. किन्तु जैसा कि स्पष्ट होना चाहिए, प्रेक्षकत्व स्वयं
अस्मिता नहीं है, क्योंकि अस्मिता प्रेक्ष्य और मन:स्थिति दोनों में इनके
अधिष्ठान के बोध के रूप में सह-~चरित होती है. प्रेक्षकत्व के विपरीत यह
(अस्मिता) विदित या अवबोधित भी होती है, यद्यपि न यह अनुभव है और न विषय,
क्योंकि यह दोनों से पूर्वगामी होती है. किन्तु इस पूर्वगामिता का योह
अर्थ नहीं है कि यह कालत: अनुभव की नयत प्राग्वर्ती होती है, न इसका अर्थ
तार्किक पूर्वापेक्षा ही है. वास्तव में अनुभव होने के लिए यह किसी भी
प्रकार अनिवार्य नहीं है, जैसे साधारणत: बोलते हुए हम बोलने की क्रिया
में घटित किसी भी वेदना का अस्मितापूर्वक ग्रहण नहीं करते, जिसका करते
हैं, जैसे गला खराब होने पर गले के दर्द का, उसके वेदनात्म-~कतया घटित
होने के लिए यह अनिवार्य नहीं है कि वह अस्मिता-सहित घटित और विदित हो.
वास्तव में यह भी कहा जा सकता है कि इसका उन्मीलन अनुभव के प्रत्यय में
रूपान्तरण का सहगामी होता है, और परिणामत: यह अनुभव-~मूल या अनुभवाश्रय
भी नहीं होती. किन्तु अस्मिता के होने पर यह :अस्मिता: अनुभव को अधिष्ठित
करती है. यह कहा जा सकता है कि यह अस्फुटत: अनुभव के सभी स्तरों पर
विद्यमान होती है और जीव चेतना के जिस भी स्तर पर होता है: दैहिक, मानसिक
(आवेगात्मक), या बौद्धिक: उसी पर यह उसकी एकता को, सावयवता को, धारण करती
है. हमें यह विचार युक्त प्रतीत होता है, क्योंकि जिस प्रकार मन:स्थिति
प्रेक्षकत्व में ग्रह्य होकर ही प्रेक्ष्यत्व के रूप में स्फुट होती है,
अन्यथा विषय-रूप में अस्फुट रहती है, उसी प्रकार अस्मिता के लिए भी है,
यह चेतना के बौद्धिक स्तर पर ही प्रेक्षकत्व के लिए प्रेक्ष्य बनती है,
जिसका अर्थ है कि अस्मिता के लिए स्फुटत: ग्राह्य होने के लिए उसी प्रकार
आकार में रूपान्तरित होना अपेक्षित होता है जिस प्रकार मन:स्थितियों का.
किन्तु इसका अर्थ यह नहीं है कि इस प्रकार स्फुट हुए बिना यह अस्फुटत:
विद्यमान नहीं रहती, जैसे वेदना के लिए यह नहीं कहा जा सकता कि यह
अध्यवसा य-विषय के रूप में स्फुट हुए बिना विदित ही नहीं होती. किन्तु यह
अस्मिता प्रेक्ष्य होने पर भी अन्य विषयों के समान विषय नहीं होती, यह
जैव-अस्तित्व में अधिष्ठातृत्व के सामान्य बोध के रूप में सब अनुभवों, सब
ज्ञाप्तियों और सब विषयों को अपने में धारण करती है. इस प्रकार वास्तव
में `यह घट है' अथवा `मैं दु:खी हूं' अथवा `घर चलूं' आदि वाक्यों में
व्यक्त ज्ञाप्तियां या आकांक्षाएं इस अधिष्ठातृत्व में आधृत होती हैं और
इसके सहित प्रेक्षकत्व को प्रस्तुत होती हैं. किन्तु विषय हुए बिना
प्रेक्ष्य होने का क्या अर्थ है? किस प्रकार अस्मिता अविषय होकर भी
प्रेक्ष्य होती है? `मैं दु:खी हूं' में `मैं' क्या दु:ख-विशिष्ट विशेष्य
के रूप में उसी प्रकार विषय नहीं है जिस प्रकार `यह घट काले रंग का है'
में काले रंग से विशिष्ट घट विषय है? वास्तव में कांट ने जब उपर्युक्त
प्रकार के वाक्यों में प्रयुक्त `मैं' पद को प्रातिभासिक (फिनोमिनल)
अस्मिता का वाचक कहा तब उसका यही अभिप्राय था. किन्तु वास्तव में इस
प्रकार के वाक्यों में भी अस्मिता घट के समान या दु:ख के समान विषय नहीं
होती, न यह विचारगम्य प्रत्यय :यथा `घट वर्तुलाकार बर तन है' :के समान
ही विषय होती है. उदाहरणत: `यह मैं हूं' वाक्य लें, जिसमें स्वयं अस्मिता
ही वाच्य है. किन्तु स्पष्टत: इस वाक्य में `मैं' वक्ता के अपने देह का
निर्देश करता है जो देह घट के समान भौतिक विषय है और इस प्रकार सब के लिए
समानत: गम्य है. किन्तु स्पष्टत: `मैं' सर्वगम्य विषय नहीं हो सकता,
यद्यपि ऐसा भी नहीं कि `मैं' शब्द श्रोता के लिए वाक्यीय आकांक्षा का
पूरक शब्द-मात्र है जिस प्रकार, एक प्रकार से, `यह घट है' में `यह' पद
है. द्रष्टव्य है कि वक्ता यहां श्रोता को वास्तव में इस पद द्वारा सूचना
देना चाहता है और श्रोता यह सूचना प्राप्त करता है, किन्तु दोनों के लिए
यह पद नितान्त भिन्नार्थक होता है: वक्ता यहां आन्तरत: अवगम्य
आत्मसाम्मुख्य के अद्वितीय बोध को व्यक्त कर रहा है. यद्यपि प्रथमत:
वक्ता यहां अपने बाह्यत: दृश्य देह का ही निर्देश कर रहा है, किन्तु तब
भी वह उससे तदात्म नही होता, देह का यह निर्देश वह न्यूनाधिक श्रोता से
तदात्म होकर करता है, यद्यपि वक्ता और श्रोता किसी के लिए भी `मैं' पद
केवल दृश्य देह का वाचक नहीं होता. निर्दिष्ट देह वक्ता की अस्मिता का
विशिष्ट अधिकार होती है, इसे वह `मेरी देह' के रूप में देखता है. किन्तु
जब वह कुर्सी पर बैठता है, या सामने आती हुई कार से बचने के लिए एक ओर
हटता है, अथवा जब वह आलिंगन करता है, उस समय यह देह उसका विशेषाधिकार
नहीं होकर उससे अभिन्न होती है. यह अपने से अभिन्न, देश के नियोजनों की
कर्तृ और वेदनाओं की भोक्तृ होती है और इसी कर्तृ और भोक्तृ रूप में यह
अविषय-~तया प्रेक्ष्य होती है. इस प्रकार `यह मैं हूं' में वक्ता श्रोता
के लिए इस अविषयगोचर अस्मिता का विषयकरण करता है. वक्ता के लिए यह
अविषयगोचर अस्मिता क्रोधादि आवेगों, विषय-प्रतयक्ष और विचार आदि सभी
चेतना-क्रियाओं में विद्यमान होती है.
