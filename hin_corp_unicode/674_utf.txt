<ळिटेरटुरे><णोवेल्><औज्ह ढस्रट्ह्><फह्ल षज्डुट्><१९८४><अट्रि फ्रकस्हन्><ढेल्हि><४६-५३><२२४०><औज्ह ढ्., फह्ल षज्डुट्, णो>

+ रावण के मन पर अंगद के परामर्श का प्रभाव तो पड़ा पर वह स्वभाव के अनुसार
राजनीति का खेल खेलने लगा. वह जानता था कि राम ने अंगद के पिता बालि को बाणों
से मारा है, अत: इसके अन्त:करण के किसी न किसी कोने में पितृघातक राम के प्रति
विद्वेष छिपा होगा ही. उसीको उभाड़ने का प्रयत्न करना चाहिए. इसी उद्देश्य से
वह अंगद से बोला:
"अंगद, तुम्हीं बालि के बेटे हो ? मैं उस कुल-कलंकी को बहुत दिनों से देखना
चाहता था जो अपने वंश को आग लगाकर जला देने वाला है. आज देख रहा हूँ कि कुल का
विध्वंस करने वाला कैसा होता है !" अंगद की त्योरी चढ़ गई. रावण समझ गया कि इस
पर मेरी बेधनीति का जादू चढ़ना कठिन है. रावण उसे धिक्कारते हुए बोला-"अरे
कुल-कलंकी, तू माता के गर्भ में ही मर क्यों न गया ? तेरे जन्म लेने से तेरे कुल को
क्या लाभ हुआ!बालि जैसे वीर के कुल में जन्म लेकर भिखारी तापसी का
धावक और चर बनते हुए तुझे शरम नहीं आई ? यदि तू ऐसा नीच बन ही गया तो
कम से कम अपने मुख से तो रामदूत बनने की बात न कहता. धिक्कार है तुझे !"
अंगद की भाव-भंगिमा देखकर रावण ताड़ गया कि मेरा यह हथियार भी नाकाम हो गया.
उसने तुरन्त बात बदल दी और बोला-"हे भाई अंगद, यह तो बताओ, तुम्हारे परिवार में
सब कुशल तो हैं ? तुम्हारे पिता बालि आजकल कहां है ?"
अंगद समझ गए कि यह अब मीठी छुरी चलाना चाहता है. झट बोल पड़े-"मेरे मुहं से
मेरे पिता का कुशल-समाचार सुनकर क्या करोगे ! दस दिन और प्रतिक्षा करो. तुम
जब उनके पास पहुंच जाओगे तो वह स्वयं तुम्हें अपना हाल सुनायेंगे. वह बतायेंगे
की राम के सिद्धांतों और आदर्शों को न मानने का क्या परिणाम होता है."
"और सुनो रावण, एक बात और बता दूं. मेरे पिता का मस्तिष्क स्वर्ग में यह देखकर
उन्नत है कि मैं भगवान् की सेवा में हूं. पर तुम्हारे पूर्वजों का सिर लज्जा से
झुका हुआ है. तुम पुलत्स्य ऋषि के नाती हो. पुलत्स्य ऋषि ब्रह्मा के पुत्र थे.
ब्रह्मा के मुख चारों दिशाओं में हैं, वह इसलिए व्याकुल हैं कि उसे किधर
छिपाऊं. जिधर भी जाते हैं उधर ही कोई न कोई मुख तुम्हारा दुष्कर्म देखकर लज्जित
हो जाता है. अरे भाई रावण, अपनी नहीं तो अपने पूर्वजों की तो लाज रखो."
रावण की भौंहें तिरछी हो गईं. वह लाल-लाल आंखें करके बोला-"अरे मूर्ख, मैं दस
मुख रहते कुछ नहीं बोल रहा हूं, तू एक जिह्वा से लम्बी-लम्बी बातें सरसेटता
जाता है. चुप रह, नहीं तो उखाड़ लूगां तेरी जीभ को. मैंने पूर्वजों का गौरव
बढ़ाया है. मेरे पूर्वज ब्रह्मा केवल चारों वेदों को जानने वाले थे, इसलिए
चतुर्मुख थे. मेरे दादा पौलस्त्य केवल वेदांग के पंडित थे. मैंने चारों वेद,
छहों वेदांग-शिक्षा, कल्प, व्याकरण, निरूक्त और ज्योतिष आदि को कंठ कर रखा है.
इसी से लोग मुझे दस मुख वाला कहते हैं. ब्रह्मा और पुलस्त्य के ज्ञानभंडार को
बढ़ाने वाला हूं. मैनें अपने कुल की इतनी प्रतिष्ठा बढ़ाई. कैलास पर्वत को
हाथों से उठा लिया. सब लोकपालों और दिग्पालों को जीत लिया. विश्वविजयी बना.
ऐसा कुल को ऊचां उठाने वाला एक मैं हूं और एक तुम हो कि अपनी आंखों के सामने
अपने बूढ़े बाप को तपस्वी के हाथों मरता देखकर भी गुमसुम खड़े रहे. तुम्हारे
किये कुछ न हुआ. तुम कहीं डूब मरते चुल्लू-भर पानी में ! बेशरम कहीं के ! नहीं
देखता मेरे जैसा धर्मशील कौन है ?"
अंगद ने समझ लिया कि इसे अहंकार हो गया है. मन में अहंकार आते ही बुद्धि
भले-बुरे का विवेक करना छोड़ देती है क्योंकि टकटकी लगाए वह अहंकार की ओर देखती
रहती है. अंगद ने समझ लिया कि भगवान् की माया आ पहुंची है, अब इसकी बुद्धी पर
पर्दा पड़ने लगा है. चारों वेद, छहों वेदांग अब इसके अहंकार के आगे पानी भरने का
काम करने लगे. अहंकार जो कहेगा वेद, वेदांग उसी के अनुरूप तर्क खोजेंगे. अंगद के
मन में भगवान् के प्रति विश्वास और दृढ़ हो गया. उन्होंने कहा-"हे रावण,
तुम्हारी धर्मशीलता की कहानी मैनें सुन रखी है. इस धर्मशीलता का पहला प्रमाण यह कि
तुमने चोरी से एक अबला का अपहरण किया. दूसरा प्रमाण यह है कि तुमने एक
राजदूत की पूंछ में आग लगा दी. तीसरा प्रमाण यह कि अपनी बहन के नाक-कान काटने
वाले को क्षमा कर दिया. वाह-वाह रे धर्मध्वजी !" कुछ चुप रहकर अंगद व्यंग करते
हुए फिर बोल उठे-"तुम जगत् के अद्वितीय धर्मात्मा हो ! वाह-~वाह ! तुम्हारा दर्शन
करके मैं भी तर गया."
अंगद की बातें सुनकर राजसभा के कुछ लोग मुस्काने लगे. अपनी हंसी उड़ते देख रावण
का पारा ऊपर चढ़ गया. वह क्रोध से लाल होकर उठ खड़ा हुआ. अपनी बाहों को ठोंकता
हुआ बोला-"अरे मूर्ख बन्दर, इधर देख, इन बांहों ने इन्द्र, वरुण कुबेर आदि
देवों को जीतकर बन्दी बना रखा है. इन्हीं बाहुओं ने शिव के साथ कैलास को उठा
रखा है. है किसी की भुजा में इतना बल ! अंगद तुमसे एक बात सीधे-सीधे पूछता हूं.
इन भुजाओं से लड़ने की शक्ति तुम्हारी सेना में किस योद्धा में है ?" मैं सबको
जानता हूं. देश से निकाले तापस राम-लक्ष्मण मेरी इन भुजाओं के सामने ऐसे दिखाई
पड़ेंगे जैसे शेर के सामने गिदड़. रही सेना की बात. तुम्हारी सेना में है कोई
ऐसा वीर जो मेरे छोटे-से-छोटे सैनिक का सामना कर सके ! मेरा तो कहना ही क्या.
हथियारों को भी देख लो. तुम्हारे धनुष-बाण हमारे आग्नेय अस्त्रों के सामने क्या
टिक सकेंगे ? युद्ध में तीन साधन देखे जाते है : सैनिक, हथियार और कोष. हमारे
सैनिक संख्या और शक्ति में अधिक, हमारे हथियार तुम्हारे अस्त्रों से कहीं अधिक
मार करने वाले और मेरे कोष का तो कोई ठिकाना ही नहीं. कुबेर स्वयं दास बना बैठा
है, लक्ष्मी हमारी दासी है. आखिर तुम लड़ोगे तो किस बूते पर लड़ोगे ?"
अंगद रावण की बातें चुपचाप सुनता रहा. रावण ने समझा कि इसने हार मान ली. वह
उपदेश देते हुए बोला-"मेरी एक बात मानो अंगद. मैं तुम्हारी सेना के एक-एक सैनिक
और सेनापति को जानता हूं. कहो तो सबकी शक्ती भी बता दूं. मेरा गुप्तचर विभाग
सोता नहीं रहता. मुझे तुम्हारी सेना की एक-एक बात का पता है. सुनना चाहते हो तो
सुन लो." अंगद चुप रहे. रावण ने समझा कि मेरी बातों का इस पर असर पड़ रहा है.
वह कहने लगा-"देख दूत, पहले मैं तुम्हारे राजा सुग्रीव की शक्ति बताता हूं. तुम
और वह दोनों नदी-तट के वृक्ष हो. लडाई की बाढ़ आते ही तुम दोनों अपने-आप उखड़कर
गिर जाओगे. सेना को सलाह देने वाला मंत्री जामवंत बहुत बूढ़ा हो गया है. उसमें
न लड़ने की ताकत है और न सोचने की शक्ति. नल-नील लड़ना क्या जानें. वे तो केवल
शिल्पी हैं. पत्थर तोड़ना जानते हैं, हथियार गढ़ना क्या जानें ?"
रावण की बातें सुन-सुनकर उसी की राजसभा के लोग आश्चर्य से उसका मुहं निहारने
लगे. जिन राक्षसों के घर जल चुके थे वे मन ही मन क्रुद्ध होने लगे. हनुमान की
वीरता का दृश्य सबके सामने नाच रहा था. रावण हनुमान की बात को टाल जाना चाहता
था. उसने प्रहस्त की ओर देखा 'और हनुमान' कहना ही चाहता था कि रावण भांप गया.
वह झट से बोल उठा-"हां अंगद ! तुम्हारी सेना में केवल एक वीर है हनुमान. उसमें
कुछ शक्ति है. उसने हमारे नगर को जला दिया था."
अंगद को उत्तर देने का मौका मिल गया. वह झट बोल उठे, "ओ लंकेश, क्या तुम वास्तव
में सच कह रहे हो ? अरे, हनुमान ने लंका नगरी सचमुच जला दी थी ? यह हमें नहीं
मालूम था. विश्वविजेता रावण की नगरी को एक सामान्य बन्दर जला दे, इसको कैसे
मानूं ! अरे भाई, कौन इसका विश्वास करेगा ? बिल्कुल नहीं, यह हो नहीं सकता. मैं
इसे नहीं मानता, क्योंकि राजा सुग्रीव ने उसे धावक के रूप में भेजा था, उसे
दौड़-भागकर सीता की खबर लेनी थी. उसने नगर जलाया तो कैसे जलाया ? लेकिन तुम कह
रहे हो तो झूठ भी कैसे मानूं. एक कारण ऐसा है जिससे कुछ-कुछ इसका विश्वास होता
है. सुग्रीव की आज्ञा के बिना उसने लंका में आग लगाई इस भय से ही वह फिर लौटकर
उनके सामने गया नहीं. वह अब तक छिपा-छिपा फिर रहा है."
रावण झेंपा, पर अपनी झेंप मिटाने और हनुमान का पता लगाने के लिए पूछने
लागा-"क्यों अंगद, क्या बन्दरों में भी इतनी बुद्धि होती है कि बेवकूफी करने
से उन्हें शरम आ जाए ? मैं तो जानता था कि सभी बन्दर तुम्हारी तरह मूर्ख होते
हैं और अपना हानि-लाभ नहीं समझते. बुद्धिमान आदमी अपना काम निकालने के लिए
उन्हें जहां-तहां नचाते फिरते हैं. नचाने वाले के संकेत पर बेशरम होकर नाचने
वाले अनेक बंदर हमने देखे हैं. पर मैं तो गुणग्राहक हूं. बन्दर का एक गुण मुझे
बहुत अच्छा लगता है कि वे अपने स्वामी के लिए नंगे नाचते फिरते हैं. तुम्हारी
जाति बड़ी स्वामिभक्त होती है. इस गुण को मैं स्वीकार करता हूं. देखो अंगद,
शत्रु में जो गुण हैं उसका मैं आदर करता हूं. मैं सच कहने में नहीं हिचकता.
हनुमान को छोड़कर तुम्हारी सेना में हमारी सेना से लड़ने वाला कोई नहीं है."
अंगद मुस्कराते हुए बोले-"लंकेश, तुम ठीक कहते हो. मैं तुम्हारी बात को मान
गया. मित्रता भी बराबर वाले के साथ ही शोभा देती है. हमारी सेना में कोई ऐसा
नहीं है जो तुम्हारे भीरु और डरपोक सैनिकों से लड़ते हुए गर्व का अनुभव करे. शेर
यदि टर-~टर करने वाले मेंढको मारने लगे तो उसकी क्या बहादुरी है !"
रावण को बड़ा क्रोध आया. वह झल्लाकर बोला-"अरे बन्दर, मुंह संभालकर बोल.
इतने दिनों से मैं सीता को हरकर लाया हूं, तुम्हारे राम-लक्ष्मण और सुग्रीव ने
हमारा क्या कर लिया ? मैं तो तुमको तुम्हारे हित की बात समझा रहा था कि तुम
राजकुमार हो. तपस्वियों का दूत बनना तुम्हें शोभा नहीं देता. तुम देश निकाले
राजकुमारों के साथ रहोगे तो तुम्हारा भी वही हाल होगा जो उनका हुआ. हमारे साथ
में रहोगे तो हम तुम्हें बहुत बड़ा राज्य दिला देंगे. तुम्हीं सोच लो, तुम्हारा
हित किसमें है. दु:खी मानव राम के साथ रहने में या सम्राट् लंकेश का साथ देने
में ?"
अंगद मुस्कराते हुए कहने लगे-"हे लंकेश, मैं तुम्हारी भेद-नीति समझता हूं. मुझे
तुम्हारी समझ पर तरस आता है. चारों वेद और छहों वेदांग के पंडित होते भी
तुम यही नहीं समझ पाते कि जिस तरह गंगा नदी नदी नहीं है, कल्पवृक्ष वृक्ष
नहीं, कामधेनु गाय नहीं, वैकुंठ लोक लोक नहीं, चिन्तामणि सामान्य पत्थर नहीं,
शोषनाग सामान्य सर्प नहीं, अन्न का दान साधारण दान नहीं, अमृत रस सामान्य रस
नहीं, उसी प्रकार अरे मुर्ख, क्या हनुमान बन्दर है ? जिस अकेले वीर ने सेना
सहित तुम्हारा घमंड चूर-चूर कर दिया, अशोकवाटिका को उजाड़कर लंका को जला
दिया, जिसने तुम्हारे पुत्र को जान से मार दिया वह क्या सामान्य बन्दर है ?
तुमने वेद-वेदांग का अध्ययन भले ही किया हो पर तुम्हारी बुद्धि का विकास नहीं
हो पाया. जिस राम के सामने सहस्रबाहु का मानमर्दान करने वाले परशुराम नमस्तक हो
गए, जिन्होनें शिव धनुष को कमलनाल की तरह तोड़ दिया, जिन्होंने सुबाहु मारीच को
एक बाण से समाप्त कर दिया उनको सामान्य मानव कहते हुए तुम्हारी जीभ नहीं झर
जाती ? अरे मूर्ख, केवल गाल बजाने से कोई बड़ा नहीं होता. राम से वैर करने पर
जो तेरा हाल होगा उसका संक्षेप में वर्णन सुन ले. सबसे पहले तेरे मस्तक राम के
बाणों से कटकर जमीन पर गिरेंगे. उन कटे सरों की गेंद बनाकर भालू-बन्दर चौगान
खेलेगे. यो तो राम बड़े ही शांत स्वभाव के हैं किन्तु जब समरभूमि में क्रुद्ध
होते हैं तो उनके बाण प्रहार से वसुधा में प्रलय मच जाता है. उस समय तुम्हारा
गाल बजाना अपने-आप बन्द हो जायगा. मेरी बात अब भी मान जाओ. और राम की शरण
में जाकर अपना उद्धार कर लो. "
रावण को बड़ा क्रोध आया. वह उठकर आवेश में खड़ा हो जाता है. ऐसा जान पड़ता है
कि वह अंगद पर प्रहार करेगा. सभासद् भय-~भीत होते हैं कि एक बन्दर को दंड
देने का फल हुआ कि सारी लंका जल उठी. इस बन्दर को मारने का न जाने क्या
परिणाम होगा. प्रहस्त तथा अन्य समझदार राक्षस ने रावण को पकड़कर बिठा दिया.
रावण राम की शक्ति और उनके बाणों का प्रभाव सुनकर उठा था. अहंकार से भरकर
हुंकार करते हुए वह अपनी शक्ति का परिचय इस प्रकार देने लगा-"अरे मूर्ख बन्दर,
जंगली कहीं का, तू मेरी शक्ति को क्या जाने! मेरा भुजबल कैलास पर्वत जानता है
जिसे मैंने उखाड़ फेंका था. तुम सब बन्दर पेड़ की एक डाल या एक छोटा-मोटा पेड़
उखाड़कर अपने को बड़ा वीर समझते हो; मैंने लक्ष-लक्ष विशाल देवदारु से भरा पूरा
का पूरा कैलास पर्वत उखाड़ फेंका. और सुनेगा तो सुन. तेरा राम जिस शिव की
उपासना करता रहता है वह शिव मेरी शक्ति जानते हैं. तेरे राम तो केवल फूलों से
शिव की पूजा करके थोड़ा-बहुत वल पा सके हैं. मैंने उस आराध्य शिव की अपने
सिर सुमनों से पूजा की है. और सुनाऊं ? मैंने एक-दो बार नहीं, अनेक बार अपना
सिर कमल काट-काटकर शिव को चढ़ा दिया है. तब मुझे शक्ति मिली है, यों ही नहीं.
तेरे राम की तरह धोखे से मैं बालि रूपी शत्रु को मारने वाला नहीं. मैंने
दिग्पालों तक को ललकार कर जीता है. मैंने छुपकर पेड़ की ओट में फट से बाण
मारकर शत्रुओं को नहीं जीता अपितु एक-एक के साथ खुल्लमखुल्ला मल्ल युद्ध करके
विजय पाई है. सुनोगे, मैं सुनाऊं अपने मल्ल युद्ध का हाल तुम्हें ? मेरे विशाल
शरीर में वे दिग्पाल बौने की तरह मेरी छाती तक मुश्किल से पहुंच पाते थे.
छाती की हड्डियों से उनके सिर को टकराता था तो उनके दात टूट-टूटकर स्वत:
बाहर आ जाते थे. दिग्पालों को अपने जिन दांतों की दृढ़ता पर बड़ा घमंड था वे ही
दांत मूली की तरह तड़ातड़ टूट-टूटकर गिर जाते थे. अरे खल बन्दर, और सुनाऊं
अपने पराक्रम का वृत्तान्त ? यह सारी धरती मेरे पग-भार से डगमगाती रहती है, मैं
जब चाहता हूं पैर पटककर पृथ्वी में भूचाल पैदा कर देता हूं. जिस तरह नाव पर
मतवाले हाथी के पैर के दायें-बायें होने से नौका डगमगा उठती है उसी तरह सारी
पृथ्वी जिसके पैरों के उठाने और रखने से हिलने लगती है, वह रावण मैं हूं. तुझसे
बढ़कर मूर्ख और अज्ञानी कौन होगा जो ऐसे रावण के बल-पराक्रम को नही जानता.
