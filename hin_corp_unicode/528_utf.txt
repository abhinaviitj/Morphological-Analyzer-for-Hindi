<आ.ञ्.><फइन्टिन्ग्><फ्रमोड् घन्पट्ये><भ्हरटिय लग्हु छ्हिट्रकलन्><१९९१><षस्ह्ट्रिय शन्ग्रहलय><णेत् ढेल्हि><१० टो १३><२२००><फ्रमोड्-भ्हर्टिय लग्हु छ्हिट्रकल>

महान कलाप्रेमी अली आदिल शाह प्रथम (१५५८-१५८०) और उनके उत्तराधिकारी
इब्राहिम आदिल शाह द्वितीय (१५८०-१६२७) के शासनकाल में बीजापुर चित्रकला
शैली को संरक्षण मिला और उसका विकास भी हुआ. आरंभिक बीजापुर शैली की एक
उत्कृष्ट कृति है--एक ज्योतिष शास्त्र की सचित्र पांडुलिपि नुजूम-उल-उलूम
जिसका चित्रण १५८० के दौरान बीजापुर में किया गया. इसके पूर्व १५६५-१५६७
के दौरान अहमदनगर में तारीफ़-~ऐ-हुसैन शाही नामक पांडुलिपि लिखी और
चित्रित की गई. गोलकुण्डा शैली का प्रादुर्भाव १७ वीं शताब्दी के मध्य
में इब्राहिम के शासन काल में हुआ और यह अब्दुल्ला कुतुब शाह (१६२६-१६७२)
तथा गोलकुंडा के अंतिम शासक, तानाशाह (१६७२-१६८७) के शासन-कला तक प्रचलन
में बनी रही. यह शैली रंग वैभव, स्वर्ण के प्रचुर प्रयोग तथा असामान्य
वास्तुशिल्पीय रूपों के लगातार प्रयोग के कारण विशिष्ट थी. दक्कन में
चित्रकला १८ वीं शताब्दी के उत्तरार्द्ध तक विद्यमान रही किंतु तब तक यह
अत्यधिक अलंकारिक हो गई थी. फिर भी इस शैली में चित्रित रागमाला के कुछ
वे उत्तम सैट मिल जाते हैं जिनका चित्रण १७२५-१७८७ के दौरान किया गया था.
राजस्थानी चित्रकला का क्षेत्र अत्यंत व्यापक था, जिसके अंतर्गत मालवा,
बुंदेलखंड, मेवाड़, बूंदी, कोटा, जयपुर, बीकानेर, सिरोही, सावर, किशनगढ़
तथा मारवाड़ भी थे. रोचक बात तो यह है कि प्रत्येक केंद्र ने अपनी एक
निजी पहचान बनायी. राजपुताना में पश्चिमी भारतीय अथवा जैन शैली के रूप
में चित्रकला पहले से ही प्रचलित थी. १५९०-१६०० ईस्वी के दौरान लोकप्रिय
मुगल शैली के प्रभाव के अंतर्गत चित्रकला की विभिन्न शैलियों के विकास के
लिए आधार मिला. फिर भी राजस्थानी कलमों ने आगामी वर्षो में अपनी निजी
शैलियों को विकसित किया.
राजस्थानी चित्रकला का प्राचीनतम उपलभ्य सैट रागमाला का है, जिसका चित्रण
एक मुसलमान चित्रकार निसारदीन ने मेवाड़ के चावन्द नामक स्थान पर १६०५
में किया था. मेवाड़ शैली में रागमाला के एक सैट का चित्रण १६२८ में
चित्रकार साहिबदीन ने किया. साहिबदीन की कृति ने मेवाड़ में आरंभिक
राजस्थानी चित्रकला के विकास को काफ़ी हद तक प्रभावित किया था. जगत सिंह
प्रथम (१६२८-१६५२) के शासन-काल के दौरान वह मेवाड़ दरबार का प्रधान
कलाकार था.
राजस्थान में वैष्णव तथा भक्ति संप्रदाय के उत्थान का वहां के साहित्य और
चित्रकला दोनों पर ही विशेष प्रभाव पड़ा. कृष्ण परब्रह्रा और राधा दिव्य
प्रेम की मूर्त प्रतीक बने. कला और साहित्य का प्रमुख प्रतिपाद्य राधा और
कृष्ण की गाथा ही बनी. जिन प्रसिद्ध साहित्यिक कृतियों का भिन्न रूपों
में बार-बार चित्रण किया गया था उनमें से कुछ हैं--महाकवि जयदेव द्वारा
विरचित गीतगोविंद ओरछा के महाकवि केशव दास (१५५५-१६१७) की रसियाप्रिया;
अमरू का अमरूशतक; बिहारी सतसई (लगभग १६०३-१६६३) जिसमें नायिका-भेद का
वर्णन है. इन कथाओं के अतिरिक्त देवीपुराण, भागवतपुराण, रामायण, महाभारत,
रागमाला, बारामासा तथा दैनिक जीवन की भी व्यापक रूप से चित्रण किया गया
था.
राजस्थानी चित्रकला की एक असाधारण विशेषता है--आकृतियों का विन्यास. लघु
आकृतियां भी स्पष्टत; चित्रित की गई हैं. पृष्ठभूमि, पशु-पक्षी और
जीव-जंतु तथा प्रतीकों से भावनाओं तथा संवेगों की गंभीरता को व्यक्त करने
में सहायता ली गई है. सामान्यत: पृष्ठभूमि में चित्रित स्थापत्य का
प्रयोग परिप्रेक्ष्य तथा गंभीरता उत्पन्न करने के लिए एक साधन के रूप में
किया गया है. मुखाकृति में सुस्पष्टता लाने के लिए उन्हें बहुधा रंगों की
आभा के साथ बनाया गया है. १८ वीं शताब्दी के चित्रों में प्राय:
रंगचित्रों के ऊपरी सीमांत पर शासकों और कलाकारों के नाम तथा कभी-कभी
उनका निर्माण-काल और उनके शीर्षक भी दिखलाई पड़ते हैं. मेवाड़, मालवा,
जयपुर, जोधपुर, नागौर, सिरोही, कोटा, बूंदी, बीकानेर और किशनगढ़ शैलियों
को राजस्थानी शैली में अग्रगण्य स्थान प्राप्त है. देवगढ़, घानेराओं,
मालपुरा, पाली, इत्यादि अनेक ठिकानों में भी उनके अपने दरबारी चित्रकार
थे.
मालवा शैली अपने चमकीले और गहरे रंगों के कारण विशिष्ट है. घटते-बढ़ते
रंग सामंजस्य की पृष्ठभूमि पर सामान्यत: दीर्घायत नेत्रों वाली एकरंगी
आकृतियां बनाई गई हैं. इनकी रचना अति सामान्य है तथा एक दृश्य को दूसरे
से पृथक करने के लिए चित्र पटल को प्राय: विभिन्न भागों में विभाजित किया
गया है. मालवा शैली के रंगचित्रों की प्रमुख श्रृंखला १६३४ में चित्रित
रसिकप्रिया है, जिसका चित्रण निश्चित रूप से ओरछा में किया गया था.
रामायण और भागवतीपुराण के रंगचित्रों भी प्राप्त हुए हैं, तथा इस बात के
पर्याप्त कारण हैं कि इनका चित्रण ओरछा के पहाड़ सिंह की पत्नी, हीरा
रानी के लिए लगभग १६४२-१६५२ में किया गया जबकि नरसिंहगढ़ में एक रागमाला
श्रृंखला का (संप्रति राष्ट्रीय संग्रहालय) चित्रण माधव दास नामक
चित्रकार द्वारा किया गया.
मेवाड़ के रंगचित्रों में अत्यधिक रंग वैविध्य है. केसरिया, पीला, गैरिक,
गहरा-नीला, भूरा, लोहित, इत्यादि रंगों का खुलकर प्रयोग किया गया है.
पृष्ठभूमि सामान्यत: बेलबूटेदार और वास्तुशिल्प से परिपूर्ण है जिसमें
गुबंद वाले मण्डप तथा छोटे-छोटे बुर्ज भी है. वृक्षों का चित्रण भागत:
स्वाभाविक है. पुरोभाग पुष्पों और पक्षियों से अलंकृत है. पुरुष आकृतियों
के चित्रण में एक लंबे आवरण, जामा का चित्रण है जो सीधा-सादा भी है और
पूरे घेर वाला भी. कंधे पर उत्तरीय है. यदा-कदा ये उत्तरीय, कमरबंद के
रूप मे भी प्रदर्शित है. पगड़ी या तो ढीली-ढाली है या फिर उसे एक पट्टी
से कसकर बांधा गया है (पृष्ठ नं. ४४).
मारवाड़, गुजराती-जैन कलात्मक गतिविधियों का एक प्रमुख केंन्द्र था.
मारवाड़ तथा जोधपुर, पाली, नागौर जैसे अन्य स्थानों पर ही १७वीं से लेकर
१९वीं शताब्दी तक चित्रकला की अनेक उप-शैलियों का विकास हुआ. इनमें से
जोधपुर, मारवाड़ चित्रकला शैली का सर्वाधिक महत्वपूर्ण केंद्र था.
मारवाड़ शैली के रंगचित्रों में दिखलाई पड़ने वाली पगड़ी की कुछ अपनी
विशेषताएं हैं यह शंकुकार और सुस्पष्टत: ऊँची है (पृष्ठ नं. ४६).
मुखाकृतियां सामान्यत: समपार्श्विक हैं. रंग-संयोजन में चमकीले रंगों का
प्राधान्य है. क्षितिज मे कुंडलित बादल भी दिखलाई गए हैं. जोधपुर शैली
में व्यक्ति चित्रों, दरबारी दृश्यों तथा बारामासा जैसे विषयों का चित्रण
है. पाली नामक ठिकाने में बनाए गए मेवाड़ शैली के चित्रों के अभिप्राय
यद्यपि पारंपरिक हैं फिर भी वे कला इतिहासकारों के लिए महत्वपूर्ण हैं
क्योंकि कलाकार वीरजी द्वारा १६२३ में चित्रित रागमाला की एक श्रृंखला
यहीं से मिली है. इस रागमाला के अनेक पन्ने संप्रति राष्ट्रीय संग्रहालय
में हैं. मारवाड़ शैली के ही एक अन्य केंद्र नागौर में हमें विभिन्न
विषयों के लघुचित्रों के साथ-साथ सुस्पष्टत: भव्य शैली में बने अनेक
महत्वपूर्ण व्यक्ति-चित्र भी मिलते हैं.
बीकानेर, राजस्थान के प्रमुख राज्यों में से एक था. इस राज्य की स्थापना
१५वीं शताब्दी में बीका नामक एक राजपूत प्रमुख ने की थीं. १७वीं शताब्दी
के मध्य में मुगल शैली में निष्णात कुछ कलाकार बीकानेर आए जिन्होंने वहां
कार्य भी किया. दिल्ली के उस्ताद अली रज़ा भी उनमें से एक थे. बीकानेर के
अन्य लब्धप्रतिष्ठा कलाकार थे--रुक्नुदीन, उनका पुत्र साहिबदीन, ईसा,
मोहम्मद इब्राहिम, लूफा और कुछ अन्य. अधिकांश बीकानेर कलाकार मुसलमान थे.
इन कलाकारों ने एक ऐसी शैली में कार्य किया जो कुछ मुगल विशेषताओं से
युक्त होने पर भी अपने विशिष्ट लक्षणों से परिपूर्ण थी. बीकानेर शैली
अपने सूक्ष्म आरेखण एवं मंद रंगाभास के लिए प्रसिद्ध है.
बूंदी शैली १७वीं शताब्दी के पूवार्द्ध में अस्तित्व में आई. इस पर १५९१
में बनारस के निकट चुनार में चित्रित लोकप्रिय मुगल शैली की रागमाला का
प्रभाव था. आरंभिक चुनार शैली का एक उदाहरण है भैरो रागिनी, जो संप्रति
इलाहाबाद संग्रहालय में है. अन्य संकलनों में भी इस शैली के कुछ चित्र
उपलभ्य हैं. इसे मूलत: शैली का माना गया है, जबकि वास्तव में यह लोकप्रिय
मुगल शैली के चित्र है जिसने आरंभिक बूंदा शैली का माना गया है, जबकि
वास्तव में यह उस लोकप्रिय मुगल शैली के चित्र हैं जिसने आरंभिक बूंदी
शैली पर अपनी छाप छोड़ी. यह चुनार शैली लगभग १६३० में बूंदी-कोटा शैली के
कलाकारों के एक परिवार की देन थी. इसका उपयोग बूंदी उपयोग बूंदी तथा उससे
सहबद्ध कोटा राज्य में चित्रण के लिए एक आदर्श के रूप में किया गया.
चुनार शैली का यही प्रभाव बूंदी शैली के विकास का मूल स्रोत था. बूंदी
शैली पर कुछ सीमा तक दक्कनी चित्रकला का भी प्रभाव पड़ा. बूंदी के
कलाकारों ने नारी सौंदर्य के चित्रण के लिए कुछ अपनी ही मापदण्ड
निर्धारित किए. स्त्रियों के रूप-चित्रण में छोटे गोलाकार चेहरे, आनत
ललाट, उन्नत नासिका और भरे हुए कपोल हैं. उनके परिधानों में प्राय:
पायजामा और उस पर पारदर्शी जामा है. बूंदी शैली की अन्य विशेषता
है--प्रवाही रंगों में भू-परिदृश्यों, वृक्षों और विसर्पी लताओं की
विभिन्न किस्मों, पुरोभाग में पद्मसरोवरों, मछली और अन्य पक्षियों का
चित्रण. यदाकदा चित्र के ऊपरी भाग पर पीले रंग की एक पट्टी-सी है जिस पर
नागरी लिपि में मूलपाठ दिया गया है.
दक्षिणी राजस्थान में कोटा राज्य १६२४ में सहबद्ध बूंदी राज्य से पृथक हो
गया. कोटा शैली, बूंदी शैली से इतनी मिलती-जुलती है कि कभी-कभी यह भेद कर
पाना कठिन हो जाता है कि अमुक चित्र बूंदी कलम का है अथवा कोटा कलम का.
यद्यपि १७वीं शताब्दी के मध्य में एक विशिष्ट कोटा शैली का विकास हुआ,
फिर भी सूक्ष्मविवरण-भेद, परिधान और मुखाकृति चित्रण की पद्धति जैसी अनेक
बातों में बूंदी और कोटा शैली के बीच समरूपता बनी रही. कोटा के आखेट
दृश्य, जिनमें उस प्रदेश के चट्टानी और कुछ हद तक विरल वनों में सिंह और
चीतों के आखेट में लगे सपरिवार राजकुमार और सामंतों का चित्रण है, अब
विश्वविख्यात हो चुके हैं.
राजस्थान की प्राचीन राजधानी, आंबेर में चित्रकला की जयपुर शैली का
प्रादुर्भाव हुआ. १७२८ में यह राजधानी नवनिर्मित नगर, जयपुर में अंतरित
की गई थी. आंबेर के शासकों ने मुगल सम्राटों के साथ सौहार्दपूर्ण संबंध
बना रखे थे. और उनका प्रभाव आंबेर की कलात्मक गतिविधियों पर भी पड़ा. इसी
से आंबेर शैली पर मुगल शैली का व्याप्त प्रभाव स्पष्ट हो जाता है. जयपुर
के रंगचित्र समृद्ध हैं और उनमें विषय वैविध्य भी हैं, परंतु न तो उनमें
बूंदी, कोटा किशनगढ़ अथवा बिकानेर जैसी शैलियों की सूक्ष्मता है, न ही
राजस्थानी चित्रकला की मेवाड़ तथा मारवाड़ शैलियों के गहराते गुण.
किशनगढ़ राज्य का स्थापना जोधपुर के राजा सूर सिंह के एक अनुज किशन सिंह
ने लगभग १९०९ में की थी. १८वीं शताब्दी (१७३५-१७४८) में किशनगढ़ चित्रकला
शैली के कुछ अतिरोचक चित्र बनाए गए. इस काल में राजा सावंत सिंह
सिंहासनारूढ़ थे. कला और साहित्य के इस महान संरक्षक ने स्वयं नागरी दास
के नाम से राधा-कृष्ण की प्रशस्ति में भक्ति गीत लिखे.
किशनगढ़ की चित्रकला में एक ऐसी गुणवान विद्यमान है, जो अन्य राजस्थानी
शैलियों में नहीं मिलती. अनत ललाट, चापाकार भौंहें, तीखी, उन्नत नासिका,
पतले संवेदनशील ओष्ठ तथा उन्नत चिबुक सहित नारी मुखाकृति का चित्रण इस
शैली का वैशिष्टय है. निहाल चंद, किशनगढ़ शैली का सर्वाधिक प्रमुख कलाकार
था. ऐसी मान्यता है कि उसने १७३५-१७५७ और संभवत: कुछ वर्षो बाद तक
किशनगढ़ में रहकर चित्र बनाए थे. उसने राधा व कृष्ण का सुन्दर रूप-चित्रण
किया, जिसमें राधा की मुखाकृति को सावंत सिंह की प्रिय उप-पत्नी बणीठणी
के चेहरे पर आधारित किया गया. इन रंगचित्रों में कृष्ण की मुखाकृति भी
बणीठणी की पुरुष रूप वाली मुखाकृति से मिलती-जुलती ही चित्रित की गई है.
कुछ लेखक मानते हैं कि किशनगढ़ी राधा का चित्रण बणीठणी की मुखाकृति के
आधार पर नहीं था लेकिन यह ब्रजभाषा के लब्धप्रतिष्ठित विद्धानों द्वारा
दो शताब्दियों से भी अधिक विश्वास प्राप्त परंपरा का ज्ञान न होने के
कारण ही है. वास्तव में बणीठणी का एक समसामयिक रंगचित्र भी मिलता है,
जिसमें वह पूजा कर रहे सावंत सिंह के पास जा रही है. इस चित्र को देखने
से भी यह स्पष्ट हो जाता है कि किशनगढ़ राधा का चित्रण बणीठणी की लंबी
सुंदर देह तथा मुखाकृति पर आधारित है. जिन विद्वानों का यह मत है कि ये
रंगचित्र परवर्ती काल के हैं ऐसा प्रतीत होता है कि उन्हें किशनगढ़
चित्रकला की शैलीगत विशेषताओं का आभास नहीं है.
पंजाब के पहाड़ी क्षेत्रों में पहाड़ी चित्रकला के नाम से ख्यात लघु
चित्रकला पर कुछ सीमा तक औरंगजेब कालीन मुगल चित्रकला का प्रभाव था. इस
कला के चित्रित वृक्षों की बनावट पर नेपाली चित्रकला जो संभवत: कश्मीर
होकर वहां पहुंची, का काफी प्रभाव पड़ा. पहाड़ी चित्रकला का आरंभ बसोबली
के राजा कृपाल पाल (१६७८-१७२१) के शासन-काल में हुआ था. वह साहित्यिक
अभिरुचि वाला शासक होने के साथ ही, विष्णु का एक अनन्य भक्त भी था.
इस कला में अनेक शैलियों तथा उप-शैलियों का विकास हुआ. कारण यह था कि
बसोहली, गुलेर, चंबा, टिहरी गढ़वाल, नूरपुर, मनकोट, मंडी, कुल्लू,
बिलासपुर आदि विभिन्न केन्द्रों पर भिन्न-भिन्न शासकों के संरक्षण में
चित्र बनाए गए.
पहाड़ी चित्रकारों में कृष्ण गाथा अति लोकप्रिय थी. सुंदर पहाड़ी
परिदृश्यों की पृष्ठभूमि में कृष्ण के जीवन से संबंधित उपाख्यानों का
चित्रण हुआ. पौराणिक गाथाओं तथा रामायण, महाभारत, भागवतपुराण, कृष्ण-लीला
और गीतगोविन्द से विषय-वस्तु का चयन किए जाने के साथ ही देवी के कुछ रोचक
रंगचित्र भी बने. नायक-नायिका भेद, व्यक्ति-चित्र, आखेट दृश्य, प्रसाधन
दृश्य तथा होली जैसे पर्वो एवं मधु-मालती, नल-दमयन्ती जैसी प्रेमकथाओं का
भी प्राय: चित्रण किया गया था.
पहाड़ी लघुचित्रों में पुरुष तथा स्त्री दोनों के ही परिधानों पर समय-समय
पर मुगल दरबारों में अपनाएं गए फैशन का प्रभाव पड़ा. फिर भी इन
रंगचित्रों में विशिष्ट पहाड़ी परिधानों, विशेष रूप से स्त्रियों द्वारा
पहने जाने वाली पोशाकों का भी चित्रण है.
विभिन्न पहाड़ी शैलियों में बसोहली शैली प्राचीनतम है. कृपाल पाल के शासन
से पूर्व के किसी पहाड़ी रंगचित्र का प्रमाण नहीं मिला है. किसी न किसी
काम से पहाड़ी राज्यों में जाने वाले मुग़ल शैली के यायावर चित्रकारों की
कृतियों को पहाड़ी चित्रकला शैली नहीं मानना चाहिए. बसोहली की अपनी
विशिष्ट शैली, जिसमें इसकी प्राचीन शक्ति बनी रही, का प्रादुर्भाव राजा
कृपाल पाल के यहां १८वीं शताब्दी के अंतिम दशक में ही हुआ. जीवंत और गहरे
रंग इस शैली की खूबियां है.
