<ठ्रन्स्टेड् ंअटेरिअल्><ळिटेरटुरे><अन्ड्होपड्ह्यय,  भोओक् ट्रुस्ट्><णेत् ढेल्हि><१४४-१५१><२३१०><अन्ड्होपड्ह्यय,  छ्हमटि ठ्रन्स् लिट्-औ> 

सियार नहीं एक बड़ा घोंघा सड़क पार कर रहा था. भवानी ने मुन्ने का हाथ पकड़
कर आगे बढ़ते हुए कहा - चलो, वह कुछ नहीं है. पर मुन्ना आगे बढ़े ही नहीं.
भवानी ने फिर कहा - डरो मत, चलो.चेहरे पर आत्मसमर्पण का भाव झलक उठा उसके.
पिता की उंगली पकड़-कर भयभीत पर पूर्ण निर्भरता से आगे चल पड़ा. भवानी सोचने
लगे- का हम लोग भी अगर इस शिशु की तरह भगवान पर निर्भर हो पाते. इस बच्चे से
कितनी बातें सीखने को मिलती हैं उन्हें वैषयिक लोगों के चंडीमंडप में बैठकर
व्यर्थ की बातों में समय गंवाना अच्छा नहीं लगता अब उन्हें.एक महान् शिल्पी
की विराट प्रतिमा का अवदान है यह शिशु. आकाश के विराट नक्षत्र लोक की ओर जब
भी देखा है, मुग्ध हो गये है. उस ओर निहारना भी एक नीरव व निश्छल उपासना है.
पश्चिम में गुरू के आश्रम में रहते समय चैतन्यभारती महाराज कितनी बार आकाश
की ओर उंगली उठाकर कहा करते थे- वह देखो विराट अक्षय पुरुष .  .  .  .  .
``अग्निर्मूर्द्धा चाक्षुपी चन्द्रसूर्यों दिशः श्रोत्रे वागवृत्ताश्च
वेदाः वायुः प्राणो हृदयं विश्वमस्य पदत्यांपृथिवी हेयप सर्वभतांतरात्मा.  .
''अग्नि जिसका मस्तक हैं, चंद्र और सूर्य चक्षु, दिशाएं कर्ण,वेद भाषा, वायु
प्राण, विश्व हृदय, पृथ्वी दोनों पैर - वहीं समस्त प्राणियों की अंतरात्मा
है.उन्होंने ही आकाश देखना सीखाया था, आंखे खोल दी उन्होंने. उन्होंने ही
सिखाया था - जिस प्रकार प्रज्वलित अग्नि से सहस्त्रों स्फुलिंग निकलते हैं,
उसी प्रकार उस अक्षर पुरुष से असंख्य जीवों की उत्पत्ति होती है और उन्हीं
में विलीन हो जाते हैं वे.यही उपनिषद् की अमर वाणी है.यह शिशु उसी अग्नि
का एक स्फुलिंग होने के कारण क्या वही अग्नि नही है? वह स्वयं भी क्या
वही नहीं हैं ? यह जंगल- झाड़ियां, यह पक्षी सब क्या वहीं नहीं हैं?इस
निष्पाप शिशु की हंसी और अर्थहीन शब्द जैसे एक नये जगत का संधान देते हैं
उन्हें. जिस प्रकार इस शिशु के प्यार से उन्हें खुशी मिलती है, उसी प्रकार
वह भी तो भगवान की संतान है, अगर वह भी भगवान को इसी तरह प्यार करें तो क्या
भगवान भी उनकी तरह खुश नहीं होंगे?बरसों पहले साधुओं का संग छोड़कर आये थे
वह. वहां सुबह से संध्या तक अमृत तुल्यभागवत कथा के अलावा और कोई बात नहीं
होती थी, असीम तारों भरी रात के विभिन्न यामों में विनिद्र ज्ञानी और भक्त
अप्रमत्त मन विश्वदेवता के चरण कमलों में लगाये रहते थे. हिमालय की वनभूमि
के हर वृक्ष के पत्ते-पत्ते पर, तुषार धारा के रजतपट पर युगयुगांतरव्यापी उस
उपासना की रेखाएं अंकित हैं. उनके अंतर्मुखी मन की मौन प्रशांति में जो निभृत
वनकुंज हैं, वहां उस परम् सुंदरदेवता के उद्देशय से आकुल आवेग की सुरभि में
प्रेमार्ध निवेदित होता था.अत्यंत उच्च स्तर के भक्तों को यद्यपि उन्होंने
अपनी आंखों से नहीं देखा पर उनके होने की बात उन्होंने साधुओं से सुनी थीं
और उन्हें अटल विश्वास था कि वे हैं. वह हैं इसीलिए इस प्रवंचना, शठता,
मिथ्याचार व आसक्ति से भरी पृथ्वी पर आज भी पाप-पुण्य का ज्ञान बाकी है,
भगवान के नाम में आस्था है, चांद निकलता है, तारे चमकते हैं और वनकुसुम की
गंध से अंधकार सुवासित होता है.इस देहात में आकर उन्होंने देखा कि सब के
सब जमीन-जायदाद, रुपये-पैसे, परचर्चा में व्यस्त हैं. कोई भी तो उस परम
पुरुष के संबंध में कभी जिज्ञासा प्रकट नहीं करता,धर्म चर्चा नहीं करता.
भगवान के संबंध में यह लोग एकदम अज्ञ हैं.एक अद्भुत, अवतार वस्तु को भगवान
के सिंहासन पर बिठाकर पूजा करते हैं और भय से कापते हैं. सारी पूजा-अर्चना
के पीछे विषय लाभ की कामना होती है बस. उस परमदेवता की महान सत्ता, उसकी
अविचल करुणा के संबंध में जानने का प्रयास तक नहीं करते. केवल राम कनाई
कविराज और वटतला की वह सन्यासिनी, दो ही ऐसे व्यक्तिहैं, जिनसे भगवद्चर्चा
करके मन को सुख मिलता है. कूप-मंडूकता के दर्शन और जीवन वाद का वास्तविक
परिचय यहीं आकर हुआ उन्हें. उन लोगों की अपेक्षा तो इस शिशु का संग कहीं
अधिक अच्छा है,जो न झूठ बोलना जानता है और न विषय संबंधी कोई बात सोच सकता
है.सड़क के दोनों ओर वृक्ष और झाड़ियां थे. मन्ने ने चलते-चलते जैसे स्वयं
से कुछ कहा.भवानी ने पूछा - क्या है हे मुन्ना? क्या कह रहा है? - नहीं आया.-
क्या नहीं आया रे? कौन आयेगा?जांच अभी थोड़े ही आता है बेटा. वह तो रात को
आयेगा. चलो. मुन्ना न भयभीत स्वर में कहा - छियाल. - बाबा- क्या?-मां- मां
अभी घर पर नहीं है जब आयेगी, तब जायेंगे. अच्छा क्या खायेगा?-मुक्ति. अर्थात्
मुड़कि .महादेव मुखुज्जे के चंडीमंडप में बहुत से लोग बैठे हुए थे. भवानी को
देख-कर फणी चकत्ति बोले-आओ, आओ बाबा जी सुबह सुबह . मुन्ने को घुमाने निकले
हों शायद? एक बाजी चौसर की हो जाएहंसते हुए भवानी ने कहा-ज्यादा देर नहीं
बैठूंगा मामा. चलो एक बाजी खेल लेता हूँ,मुन्ना शैतानी करेगा,खेलने थोड़े
ही देगा.महादेव मुखुज्जे बोले - मुन्ने को घर के अंदर भेजे देता हूँ अभी.
यह कहकर उन्होंने आवाज लगायी - मुंगली .  .  .  .  ए मुंगली.भवानी बोले -
नहीं, रहने दो मामा. वहां टिकेगा नहीं, रोयेगा.महादेव ने मुन्ने से पूछा -
मुन्ना क्या नाम है तुम्हारा?मुन्ना विस्मय एवं भयमिश्रित दृष्टि से उनकी
ओर देखता रहा, कोई जवाब नहीं दिया.- क्या नाम है मुन्ना?- मुन्ना .मुन्ना
? यह तो बड़ा अच्छा नाम है. अरे वाह ! ए .  .  .  .  मेरी पारी है.  .  कुछ
देर बाद ही अंदर से सबके लिए मुरमुरे और नारियल के टुकड़े आ गये. खा कर सब
पुनः खेल में ऐसे मस्त हो गये, मानों जीवन का वही चरम लक्ष्य हो.तभी सत्यंवर
चाटुज्जे का जमाई श्रीनाथ वहां आया. कलकत्ते में नौकरी करने के कारण वह एक
सम्मानित व्यक्ति था . गांव के किसी आदमी ने कल-कत्ता नहीं देखा था,यहां तक
कि दीवान राजाराम ने भी नहीं. किसी ने कभी जाने की जरूरत ही नहीं समझी. न तो
बाल बच्चों को पढ़ाने का ख्याल था और ना जीविका के किसी के द्वार पर धरना
देना था.फणी चकत्ति बोले - आओ बाबाजी, कलकत्ता की क्या खबर है? श्रीनाथ जब
भी गांव आता था, बड़ी अद्भुत खबरें सुनाया करता था. उसके वर्णन के झरोखे
से ही, उस गांव के वातावरण में वाह्य जगत की हवा का प्रवेश होता रहता था
जब-तब. बोला- बहुत गंभीर खबर है,किसी ने हमारे बड़े लाट का खून कर दिया.सब
एक साथ बोले - खून कर दिया? किसने ?-किसी वहाबी जाति के पठान ने.महादेव
मुखुज्जे बोले -क्या तो नाम था हमारे बड़े लाट का ?- लार्ड मेयो.- लार्ड
मेयो ?इसके बाद खेल नहीं जम पाया. वैसे तो लार्ड मेयो के मरने-जीने से
उनमें से किसी को कोई फर्क नहीं पड़ता था. परन्तु जीवन की एकरसता में उस
नयी घटना से थोड़ी हलचल सी अवश्य हो गई थी- झील के शांत ठहरे हुए जल में
किसी के कंकड फेंकने की तरह. वस वही परम सुख था. श्रीनाथ ने विस्तार पूर्वक
सारी बात बतायी कि उसके बाद कैसे खबर आते ही गोरे में उत्तेजना फैल गयी और
सारे दफ्तर, कचहरी, बाजार बंद हो गये.इसी में दोपहर होने को आ गयी. भवानी
मुन्ने को लेकर घर लौटे तो तिलु बरस पड़ी - कैसी अकल है आपकी ? कहां थे इतनी
देर. भूख के मारे मुंह सूख गया है, मुन्ने का, दिखायी नहीं दिया?मुन्ना दोनों
हाथ बढ़ाकर मां-मां कहता हुआ भवानी की गोद से उछला. उसे तिलु को देकर भवानी
बोले - अरे तुम्हें खाने की पड़ी है, वहां लार्ड मेयो का खून हो गया.- कौन
था वह?- बड़ा लाट. भारत वर्ष के बड़े लाट.- किसने मारा ?- एक पठान ने.-
ओह! ये तो बहुत बुरा हुआ. कहकर तिलु मुन्ने को लेकर अंदर चली गयी.लार्ड
मेयो के मारे जाने के कुछ दिन बाद ही नीलकरों पर संकटों का पहाड़ टूट पड़ा
जैसे. साहबों की जल्दी-जल्दी बैठक होने लगी. मजिस्ट्रेट साहब घड़ी-घड़ी अपना
अर्दली भेजकर परवाना जारी करने लगे.राजाराम घोड़े पर बैठकर नीलकोठी की तरफ
जा रहे थे. रास्ते में राम-कनाई एक पेड़ के नीचे खड़े होकर उनकी प्रतीक्षा
कर रहे थे. राजाराम के पास पहुंचते ही बोले- जरा ठहरिये दीवान बाबू?भू कुंचित
करके राजाराम ने कहा - क्या है?एक बात सुनते जाइये. आप आगे मत जाइये. कनसोना
के बागदी झुंड बनाकर षष्ठीतला के मैदान में आपको मारने के लिये लाठियां
लिए खड़े हैं. मुझे पता चल गया इस लिये आपको बताने के लिए बहुत देर से यहां
खड़ा इंतजार कर रहा हूँ.- कौन-कौन हैं?- यह तो पता नहीं बाबू. मैं ठहरा गरीब
आदमी. कानों में बात आयी, इसलिये बताना अपना कर्त्तव्य समझा, अधर्म नहीं
कर सकता. एकदिन भगवान को जवाब तो देना ही पड़ेगा. आप ब्राह्मण हैं, आपको
सावधान करने का भार उन्हीं ने सौंपा है मुझे.इस पर भी राजाराम को आगे जाने
को उद्यत देख रामकनाई ने हाथ जोड़-कर कहा-दीवान जी,मेरी बात मान लीजिये.
बड़ी भारी विपदा आने वाली है आप पर. आगे मत जाइये. सुनिए बाबू.  .  .  .
बाबू.पर तब तक राजाराम काफी आगे चले गये थे. जाते-जाते सोच रहे थे,रामकनाई
का क्या सिर फिर गया है? नीलकोठी के आदमियों द्वार उन पर किये गए अत्याचार
की जड़ में उनके होने की बात जानते हुए भी उन्हे बचाने के लिए इतना सिरदर्द
उठा रहा है? नहीं सबगलत है.परन्तु पष्ठीलता के मैदान में घोड़े के पैर पड़ते
ही वास्तव में विपदा आ गयी. लाठियां लिए हुए बड़ी भीड़ ने उन्हें चारों तरफ
से घेर लिया. घेरने वालों में बांध के दंगे में मारे गये रामू बागदी का बड़ा
लड़का हारू और उसका साला नारान सबसे आगे थे.पलक झपकते प्रलय हो गयी. कुछ लोग
चिल्लाये - उतर साले. आज लौटकर नहीं जायेगा तू.  .  .दूसरी तरफ से तीन-चार
आदमी चिल्लाये - यह सब कहने की क्या जरूरत है? गर्दन पकड़कर उतार और जमीन
पर पटककर छाती पर बैठकर गंडासे से सर उड़ा दे.  .  .  हारू बोला - तुम लोग
हटो, मैं देखता हूं, मेरे बापू को साले ने धोखे से लठैतों से पिटवाकर मरवा
दिया था.एक बोला - तेरा बाप वह रसिक कहां है? बुला उसे, आकर बचाये तझे.  .  .
यम के घर जाना है न तुझे अभी.और बस किसी का बल्लम बायी तरफ पसलियों में घुस
गया. डरकर घोड़ेके तेजी से पलटते ही राजाराम धक्का नहीं संभाल पाये. सिर
जैसे लहू की तरह घूमने लगा, आखों के सामने तारे टूटने लगे. ऐसा लग रहा था
चारों तरफ. कविराज रामकनाई कहां गये? राम कनाई?सिर पर जोर से लाठी पड़ी.
सर भन्ना गया.फिर से बायी ओर की पसलियों में बर्फ सा ठंडा तीक्ष्ण स्पर्श
अनुभूत हुआ. क्या हो रहा उन्हें इतना पानी कहां से आ रहा है? जाने किसने
कहां - साले, रामू की याद आयी .सामने के एक आदमी की लाठी का वार रोकने
के लिए राजाराम ने हाथ उठाया. पर इतने लोगों की लाठियां कैसे रोकेंगे वह
? इतनापानी कहा से आया? अल्पक्षण के लिए उन्होंने अपने कपड़ों की तरफ देखा,
साथ साथजी मितला उठा. जैसे तेज बुखार में सिर घूमता है और उल्टी आने को
होती है, ठीक वैसे ही. धरती जैसे बड़ी जोर से घूम रही थी.तिलु का बेटा जैसे
मैदान के छोर पर बैठा हर बात से बेखबर हंस रहा था. फिर आँखे बंद होने लगी.
सारी दुनिया पर जैसे अमावस का अंधेरा उतर आया.राम कनाई के भयाकल पुकार से
घबड़ाये गांव वाले जिस समय लाठी बल्लम लिये दौड़ते हुए षष्ठीतला के मैदान
में पहुंचे तो वहां कोई नहीं था. जमीन पर राजाराम की खून से लथपथ लाश पड़ी
थी.प्रायः एक वर्ष उपरांत.राजाराम का खून होने के पश्चात् हुआ शोरगुल कुछ
दिनो में शांत हो गया था. जगदम्बा ने सती होने की जिद पकड़ी थी, लेकिन तिलु
बिलु और निलु ने समझा बुझाकर रोक लिया था. परन्तु ज्यादा दिन जीवित नहीं
रही वह. सोचते-सोचते दिमाग पर असर हो गया था. तीनो ननदों ने बड़ी लगन से
सेवा की थी पिछले दुर्गा उत्सव के बाद तीन दिन के बुखार में चली गयी थी
वह. निःसंतान राजाराम की समूची सम्पत्ति का तिलु का लड़का ही उत्तराधिकारी
था. सभी गांव वालों ने उन लोगों से राजाराम के पैतृक घर जाकर रहने का बहुत
अनुरोध किया था, पर भवानी राजी क्यों नहीं हुए, यह वही जानते थे. अतएव
वह अभी भी विवाह में राजाराम द्वारा प्रदत्त जमीन के उसी छोटे टुकड़े पर
छप्पर वाले कच्चे मकान में रहते थे.अंत में जब एक दिन तिलु ने भी भवानी से
राजाराम वाले मकान में जाकर रहने की बात कही तो भवानी बोले - तिलु, तुम भी
यह अनुरोध क्यों करती हो?क्यों नहीं करूं, आप ही समझाइये ना, अपने ससुर के
मकान में रहने में क्या एतराज है आपको?- नहीं मेरा लड़का वह सम्पत्ति नहीं
लेगा.- सम्पत्ति भी नहीं लेगा?- नहीं, गुस्सा मत होओ तिलु. हजारों लोगों
पर अत्याचार करके वह सम्पत्ति संचित हुई है. मैँ नहीं चाहता मेरा लड़का उस
सम्पत्ति का अन्न खाये. देखो तिलु,अनेकों अच्छे लोगों की संगत में रहा हूं
मैं. बस इतना जान पाया हूं कि जहां विलासिता है, अति हैं वहीं पाप है,
गंदगी है. वहां आत्मा मलिन हो जाती है. चैतन्यदेव ने रघुनाथ दास को अच्छा
न खाने और अच्छा न पहनने का उपदेश व्यर्थ थोड़े ही दिया था.- आप जैसा ठीक
समझें.- मैंने तुमसे कई बार कहा है कि मैं अन्य पथ का पथिक हूं. बुरा मत
मानना,तुम्हारे भैया का कामकाज मुझे कभी पसंद नहीं आया. रामू बागदी का खून
उन्होंने ही कराया था. राम कनाई कविराज पर भी उन्होंने ही अत्याचार किये
थे. पर उसी राम कनाई ने उन्हे विपत्ति की चेतावनी दी थी. होनी ऐसी थी,
सुनते कैसे ? किन्तु वह सब बातें छोड़ो. मेरा मुन्ना अगर जीवित रहा तो वह
अन्य प्रकार से जीवन-यापन करेगा. निर्लोभी होगा वह, सरलचित्त, धार्मिक एवं
सत्यपरायण होगा. अगर वह परमेश्वर को जानना चाहेगा तो उसे सरलता और दीनता में
जीवनयापन करना होगा. मलिन एवं विषयासक्त मन से भगवद्दर्शन नहीं होते. मैं
उसे यही शिक्षा देना चाहता हूँ.- वह क्या आपकी तरह सन्यासी बन जायेगा?तुम
जानती हो कि मैंने सन्यास ग्रहण नहीं किया. मेरे गुरुदेव महाराज ने कहा था
-बच्च, तेरा अभी भोग है. और सन्यास नहीं दिया था. उन्होंने मेरा भविष्य देखकर
मुझे आशीर्वाद दिया था कि गृहस्थी में रहकर भी भगवान को न भूलूं. असत्य, लोभ
और पाप के पथ पर कदम न बढ़ाऊ श्रीमद्भागवत् के ``वित्तशाठ्य नो'' पर आचरण
करूं, अर्थात विषय के लिए छल, जुआ-चोरी कभी न करूं. फिर अपने लड़के को उस
पथ पर कैसे ठेलदूँ. तुम्हारे भाई की सम्पत्ति का भोग करने से ऐसा ही होगा.-
तो फिर भैया की सम्पत्ति का क्या होगा?- क्यों तुम तो हो.- मेरा लड़का नहीं
लेगा और मैँ लूगीं? मुझे क्या समझा है आपने?- तो फिर तुम्हारी दोनों बहनें
हैं?- उन्हें ही इस रास्ते पर क्यों धकेल रहे हो.- अगर वे चाहें?- चाहें
भी तो उनके पति हैं, परमगुरू हैं, समझायेगा. वह बुद्धिहीन औरतें हैं तो आप
तो समझदार हैं, बुद्धिमान हैं.- ऐसा नहीं होता तिलु. वे दोनों बड़ी हो गयी
हैं, अगर उनकी इच्छा हो तो भोग करें. किसी को जबर्दस्ती किसी बात से नहीं
रोका जा सकता.- जबर्दस्ती क्यों करेंगे? समझइयेगा, पहल मैं ही उनके मन
की थाह ले लूं फिर आपको बता दूंगी.अच्छी बात है, अगर कोई नहीं लेगा तो वह
सम्पत्ति अपने भाई-भाभी के नाम से गरीब दुखियों की सेवा के लिए अर्पित कर
देना. इससे उनकी आत्मा की उन्नति एवं तृप्ति होगी.
