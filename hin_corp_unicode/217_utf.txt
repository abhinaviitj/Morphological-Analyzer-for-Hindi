<औङ्ङिचिअल् अन्ड् ंएडिअ लन्गुअगेस्><ळेगिस्लटिवे><आनोन्><ऊ.फ्.लेगिस् आस्स्. डेब् ३र्ड् शेस्.८७><१९८७><ऊ.फ् गोव्ट्><ळुच्क्नोत्><५२ टो ५७><२३००><आनोन् ऊ.फ्. लेगिस्.आस्स्. डेब् ३र्ड् शेस्. ८७>

मान्यवर, इस सूखे में सबसे बड़ी बात यह है कि इंसान को पानी, फिर खेत को
पानी. हर गांव में जो हैण्ड पम्प लगने का सवाल है, वह अभी तक नहीं लग
सके. माननीय मुख्य मंत्री जी ने कहा कि १०६ करोड़ रु. पेयजल की व्यवस्था
के लिये दिया गया है. इसके बावजूद भी जो स्थिति है वह यह है कि ऐसा नहीं
है कि प्रदेश के अन्दर सभी गांवों में एक हैण्ड पाईप लग गया हो. मान्यवर,
१९८१ के भूगर्भ सर्वेक्षण के आधार पर जो हैण्ड पम्प लगा रहै हैं, अधिकांश
जगह जलस्तर गिरा है कि वहां तक पाईप ही नहीं पहुंचता है. माननीय सिंचाई
मंत्री जी और इस सरकार को चाहिये कि गिरे हुए जलस्तर को ध्यान में रखकर
सर्वेक्षण करायें और उस आधार पर फिर से परिजल की योजना बनाये, तब ही
पेयजल की व्यवस्था सुनिश्चित की जा सकती है. सूखा राहत के बारे में जो
काम किये गये हैं, उसके बारे में १४१ करोड़ की बात कहीं गयी और लघु
सिंचाई योजना की बात कही गयी.
मान्यवर, हमने देखा है कि शारदा नहर जो लखनऊ के करीब से होकर जाती है,
गोमदी नदी के रेगुलेटर को देखें तो पता चलेगा कि एक माइनर के बराबर नदी
या नहर के बराबर पानी खारजा में जाता है, बगल के डल्लूखेड़ा व जुगौर
गांवों में हजारों एकड़ भूमि नहीं सिंचित हो पाती है. अब तो वही बात हो
गयी कि घर से पानी जाय और हम प्यासे रह जायं. मान्यवर, मैं कहना चाहता
हूं कि आज ही जाकर गोमती नगर का रेगुलेटर देखें तो पायेंगे, कि कितने
क्यूसेक वाटर नदी में गिराया जाता है. वहां बगल के लोग पानी के लिये तरस
रहे हैं. इनमें कई गांव लखनऊ के और बाराबंकी के पड़ते है. मान्यवर, इस
शारदा सहायक की दो शाखायें सुल्तानपुर में जाती है, हमारे जनपद और हमारे
क्षेत्र से होकर जाती है. उस क्षेत्र की जितनी भी माइनर हैं , जब-जब
प्रस्ताव दिया गया कि यहां पर माइनर लगायी जाय, वह माइनर नहीं लगी. पानी
खेती करने के लिये नहीं मिल पाया.
मान्यवर, मेरा कहना है कि पूरे प्रदेश स्तर पर कृषि क्षेत्र का सर्वेक्षण
है उस कृषि क्षेत्र को सिंचित करने के लिये नहरीकरण किया जाना चाहिये.
उससे सबसे बडी बात यह होगी कि जलस्तर बना रहेगा. जो हमारे प्राइवेट नलकूप
हैं, जो हमारे राजकीय नलकूप है, जो हमारी पेयजल व्यवस्था है, इसका जलस्तर
घटता है, तो जल-~स्तर ऊपर उठा रहेगा और बना रहेगा, इससे इस संकट से निपटा
जा सकता है. इसलिये पूरे प्रदेश के कृषि क्षेत्र का नहरीकरण होना जरूरी
है. पूरे प्रदेश स्तर पर कोई ऐसी कारगार योजना बनायी जानी चाहिये, ताकि
सूखे बाढ़ से निपटा जा सके. जो राहत काम के लिये पैसा दिया गया है, उसकी
निगरानी कमेटियां बनायी गयीं है वह निगरानियां कमेटी केवल कांग्रेस आई के
लोगों की है. अगर सही कहा जाय तो मैं कहूंगा कि भ्रष्टाचार इन्हीं लोगों
का बढ़ाया हुआ है. मान-~नीय संसदीय कार्य मंत्री और माननीय राजस्व मंत्री
जी बैठे है, इनको तमाम विभागों का बड़ा धक्का सहना पड़ता है और यह भी सह
लेते हैं, वह इस लायक हैं. मान्यवर, जो भ्रष्टाचार की देन है, वह इन्हीं
लोगों की देन है. यह भ्रष्टाचार देश से कभी खत्म नहीं होगा. जब तक
पूंजीवादी अर्थ व्यवस्थ आ रहेगी तब तक भ्रष्टाचार को खत्म नहीं किया जा
सकता, यह और बढ़ता ही जायेगा. यह हमारे वैचारिक दृष्टिकोण की बात है,
इसलिये मान्यवर, भ्रष्टाचार को तो रोका नहीं जा सकता. जो इनकी निगरानियां
समितियां हैं, इनके झोला छाप नेता हैं, यह इसको क्या ठीक कर पायेंगे? जो
ब्लाकों में इन्होंने एक-एक किलोमीटर सड़क बनाने को दे दी है, इसमे से
किसी में १०-११ न्याय पंचायते हैं, कहीं १० गांव आते हैं और वहां लोग
बेकार हैं, भुखमरी के शिकार हैं. तो मैं पूछता हूं कि एक-एक किलो-~मीटर
सड़क बनाने से क्या उनको राहत मिल जायेगी. आपकी वितरण प्रणाली कहीं है ही
नहीं. आप किसी को गल्ला मिल ही नहीं रहा है.
आज न्याय पंचायतों में गल्ला बंट ही नहीं रहा है, केवल मजदूरी में लोगो
को ६-७ रुपये की मजदूरी दी जा रही है. ६ किलो गल्ला या ६-७ रुपये की
मजदूरी में क्या उनका भला हो जायेगा? यहां से जो गल्ला दिया जाता है वह
गल्ला १५० रुपये क्विंटल में आपके ही आदमी खरीदकर, उसको २०० रुपये
क्विंटल में बेचकर मुनाफा खा रहे हैं. माननीय मंत्री जी चाहे, तो इसका
पता लगा लें. गोमती नदी में पानी का स्तर किनारे की तरफ बहुत नीचे हो गया
है, माननीय सिंचाई मंत्री जाकर इसको देख सकते हैं. इनके पास ऐसी कोई मशीन
नहीं है जो ६०० से ७३० फीट से गहरी बीरिंग कर सके. गोमती नदी के किनारे
तमाम ऐसे गांव है, जहां सिंचाई की कोई व्यवस्था नहीं है. केन्द्रीय
भू-गर्भ सर्वेक्षण संगठन के जरिये से एक मशीन इस बोरिंग के काम के लिए आई
है. यह सब गांव आज भगवान के भरोसे पर है इनमें घोड़ागंज, रहमानीगंज,
रानिखपुर, इमामगंज आदि प्रमुख है.
मैं माननीय मंत्री जी से चाहूंगा कि इन गांवों में एक-एक ट्यूबवेल ही लग
जाये, तो इनका कल्याण हो जायेगा. हमारे क्षेत्र में सन् ८० से ट्यूबवेल
लग रहे हैं, केवल २४ ट्यूबवेल ही लगे हैं, इनमें से १०-१२ ट्यूबवेलों में
एक इंच पानी भी आज तक नहीं निकल सका है, तो बताइये कि यह आपकी क्या
व्यवस्था है? सूखे से निपटने के लिये आपकी कोई व्यवस्था नहीं है. इस
सिलसिले में मैं आपसे निवे-~दन करूंगा कि अगर आपको सूखा राहत पहुंचाना है
तो आपको ठोस काम करना होगा. अभी २१-२२ सितम्बर को प्रदेश में किसान सभा
का आन्दोलन हुआ था. इसमें ३५-४० हजार गिरफ्तारियां लोगों की हुई. सवा ६
एकड़ के काश्तकारों का कर्जा माफ कर दिया जाये, मैं इसकी मांग करता हूं.
मेरा ख्याल है कि यह अगर बच्चों की फीस माफ कर देते, किसानों का कर्जा
माफ कर देते, उनको खाद, बीज का प्रबन्ध कर देते, सिंचाई माफ कर देते,
केवल स्थागित करने से क्या होगा? माननीय संसदीय कार्यमंत्री ने बड़ी
बेशर्मी के साथ कह दिया कि हमने स्थागित कर दिया है और वही वसूलियां फिर
से जारी हो गई. ट्यूबवेलों की जो क्षमता रखी गई है . वह ढ़ाई सौ एकड़ रखी
गई है, यदि किसी ट्यूबवेल से आप इन्ट्रेन्सिव इरीगेशन भी कराना चाहते हैं
तो १० एकड़ से ज्यादा एक ट्यूबवेल सिंचाई नहीं कर सकता है. ढाई सौ एकड़
का मामला जो आपने फंसा रखा है उससे न तो नहर वाले सिंचाई करते हैं, न उसे
आप कमान्ड एरिया से बाहर करते हैं और न हमें प्राइवेट ट्यूबवेल की परमीशन
देते हैं. गांवों में आप लोग जाते हैं, फिर भी सरकार में आने के बाद कोई
जिम्मेदारी आप नहीं लेते हैं. गलत तरीके से जो योजनायें बनाई जा रही हैं,
उनको रोका जाय. कल आपने ध्वनिमत से अनुदान पास कर लिया. उसमें भी हमने
देखा है कि सूखा राहत कार्य के लिए जो पैसा दिया जा रहा है, उसमें भी भेद
भाव किया गया है. ज्यादा पैसा मंत्रियों, व प्रधान मंत्री के क्षेत्र में
दिया गया है. राय-~बरेली, सुल्तानपुर व गोरखपुर में ज्यादा पैसा दिया गया
है. आप आंकड़ों को देख सकते हैं. देवी आपदा के समय यदि इस प्रकार का
भेद-भाव किया जायेगा तो मेरा कहना है कि सार्वजनिक रूप से पैसे का
दुरूपयोग होगा. यह किसी की बपौती नहीं है, यह जनता का पैसा है. बाढ़ वह
सूखे से निपटने के लिए पूरे प्रदेश के पैमाने पर एक वृहद योजना बनाई जाय,
सवा छ: एकड़ तक के काश्तकारों के कर्जे लगान, वसूली माफ की जाय व उनके
बच्चों की फीस माफ की जाय और नलकूपों का जो कमाण्ड एरिया है, उसे कम किया
जाय और पूरे प्रदेश स्तर पर नहरीकरण किया जाय.
श्री भोला सिंह--
माननीय अधिष्ठाता महोदय, मैं आपका आभारी हूं कि आपने मुझे सूखे से
संबंधित राहत कार्यों पर बोलने का अवसर दिया. सूखा राहत के नाम पर जो
रेडियो व टेलीवीजन से प्रचार किया जा रहा है, वह एक तरह से बिल्कुल धोखा
है. सूखा राहत के नाम पर कोई काम नहीं हो रहा है, सिर्फ झूठा प्रचार किया
जा रहा है. झूठा प्रचार करने से समाज का भला होने वाला नहीं है. माननीय
अधिष्ठाता महोदय, मैं अपने क्षेत्र के बारे में बताना चाहता हूं. मेरे
यहां सूखा राहत के नाम पर कोई काम नहीं हो रहा है और न ही कोई पैसा दिया
गया है. झूठा प्रचार किया जा रहा है कि इतना पैसा आवंटित किया गया है.
मैं कहना चाहता हूं कि जितना पैसा वास्तव में राहत कार्य के लिए लगाया
गया है, केवल उसी का प्रचार किया जाय तो जनता की आस्था सरकार के ऊपर
होगी.
मान्यवर, अभी चित्रकूट में मेला लगा. वहां पर पीने के पानी के लिए कई लोग
मर गये. हमारे यहां प्रधान मंत्री का दौरा हुआ था नैनी के पास. वहां पर
विद्यालय से बच्चों को ले जाकर बैठा दिया गया भीड़ इकट्ठा करने के लिए.
मान्यवर, यह कहां का न्याय है, रात को बच्चे पानी पीने के लिए परेशान हो
गये, उनको नालियों का पानी पीना पड़ा.
(विपक्ष की और से "शेम", "शेम" की आवाज)
जैसा अभी मैं अपने भाषण में कह रहा था कि देश में मा. प्रधान मंत्री जी
ने बहुत पैसा दिया है, हर जगह काम किया है. यह सरासर गलत है आप गुजरात के
सौराष्ट्र में देख लें कितने जानवर मरे हैं, पीने का पानी नहीं है.
श्री अधिष्ठाता-
आप अपना भाषण उत्तर प्रदेश में सूखे की चर्चा पर ही सीमित रखें तो अच्छा
होगा.
श्री भोला सिंह-
चुंकि वहां हम देखकर आये हैं इसलिए बताया. उड़ीसा में कालाहारी का
उदा-~हरण है, वहां जानवर मर गये बिना पानी के. पीने का पानी नहीं था. देश
के कौने-~कोने से सूखे से तड़पने और परेशानी की खबर है. मेरे सौरांब
क्षेत्र में इलेक्ट्रिक डिपार्टमेंट ने ३० प्रतिशत गांवों को दिखा दिया
है कि इलेक्ट्रीफाइड हो गये हैं, लेकिन वहां एक भी बिजली का खम्भा नहीं
लगा है. माननीय मुख्य मंत्री जी वहां गये थे २० सूत्रीय कार्यक्रम की
मीटिंग में दो-तीन जगह घूम कर लौट आये, कहीं भी विद्युती-~करण हुआ नहीं
है, केवल कागजों पर हुआ है. मेरी मांग है कि जो अधिकारी इसके लिए दोषी
पाये जायं उनके विरूद्ध सख्त से सख्त कार्यवाही की जाय. यहां से पैसा भी
जाता है लेकिन कुछ होता नहीं है. अभी मेरे जनपद इलाहाबाद में जमुना पार
में मेजा में मीटिंग हुई थी, मुख्य मंत्री जी गये थे वहां घोषणा करके आये
हैं कि पिछले साल १०० ट्यूबवेल दिये गये थे, ५० ट्यूबवेल और देकर आये थे.
हमारा क्षेत्र, जो गंगा के किनारे का है, जहां ४० साल की आजादी के बाद भी
अभी सिंचाई की व्यवस्था नहीं है वहां गंगा किनारे १५-२० ट्यूबवेलों की
आवश्यकता है, लेकिन कोई इन्तजाम नह ईं हुआ है. यह सौतेला व्यवहार हमारे
क्षेत्र से क्यों किया जा रहा है.
मैं मांग करता हूं और प्रार्थना करता हूं कि सिंचाई के साधन, ट्यूबवेल
देने की कृपा करें. साथ ही साथ यह भी प्रार्थना है कि झूठा प्रचार सूखे
का बन्द किया जाय और सही-सही जो काम हो रहा है, वह बताया जाय नहीं तो
जनता की आस्था समाप्त हो जायगी.
श्री शारदा नन्द अंचल--
मान्यवर, आभारी हूं कि सूखे के भीषण हालात पर चर्चा करने के लिये आपने
मौका दिया. इस समय सूखे की जो हालत है उससे उत्तर प्रदेश का हर आदमी
दुखी है.
(सत्ता पक्ष को ओर इंगित करते हुए)
इनकी क्या कहूं. इनकी तो हालत वैसी ही है कि-
जिनको देखे से आ जाती है मुंह पर रौनक,
वो समझते हैं कि बीमारी का हाल अच्छा है.
ये कांग्रेस के मंत्री जब अपने ताम झाम के साथ जाते हैं किसी टट्टी-पखाने
का उद्घाटन करने किसी गांव में तो अधिकारी पूरे ताम झाम के साथ उनका
स्वागत करते हैं फूल माला चढ़ाते है, कर्मचारी ही तरह-तरह के कपड़े पहनकर
इनके सामने आ जाते है. तो ये समझ लेते हैं, कि पूरा इलाका खुशहाल है,
इनको पता नहीं चलता है कि सिंचाई के साधन नहीं हैं, इनको पता नहीं चलता
है कि मरीज मर रहा है उसके लिए दवा नहीं है, इनको पता नहीं चलता है कि
नलकूप बेकार हो चुके है, इनको पता नहीं चलता है कि सिंचाई के लिए बिजली
के सारे संयंत्र खराब हो चुके हैं, किसान बिना पानी के तड़प रहा है.
अभी सूखे का जिक्र करते हुए माननीय मंत्री जी ने कहा कि अब किसी प्रकार
की कोई तकलीफ नहीं है. इस सम्बन्ध में मैं मंत्री जी से कहना चाहता हूं
हमारे यहां अभी भी समस्या है. सत्ता पक्ष के लोग जब बोलने के लिए खड़े
होते हैं तो पहले तो वे मुख्य मंत्री जी की तरीफ करते है और बात में अपनी
समस्या को रखते हैं. वे मुख्य मंत्री जी को खुश करने के लिए, उनको बधाई
देने के लिए ऐसा करते हैं कि शायद मेरा भी कहीं नम्बर आ जाय लेकिन अपने
भाषण के अन्त में वे अपने क्षेत्र की समस्या की भी शिकायत इसी तरह से
रखते हैं.
इस सम्बन्ध में मैं कहना चाहता हूं कि आपकी जो राहत देने की व्यवस्था है
वह गांवों तक नहीं पहुंच सकी है. इसके लिए कोई समिति भी पूरी तौर से नहीं
बन सकी है. आप सूखा राहत के नाम पर जो पैसा आवंटित करते हैं जिलो योजना
के नाम, दूसरी तरफ चोरी-चोरी एक परिपत्र भी जारी कर दिया गया कि जिला
योजना का पैसा सूखा राहत के कनवर्ट कर दिया जाय. तो जो काम होना चाहिए था
उसके बीच में ही दूसरा काम शुरू हो गया. इसी बीच में आपने अधिकारियों को
भी आदेश भेज दिया कि ज्यादा से ज्यादा नसबन्दी कराओ और एन. एस. सी को जमा
करने का काम करो.
मैं दूसरे जिलों के बारे में न कह कर अपने बलिया जिले के बारे में बतलाता
हूं कि वहां पर सम्पूर्ण जिला स्तर के अधिकारियों को पूरा का पूरा समय
नसबन्दी के काम में लग रहा है और नेशनल सेविंग्स सर्टीफिकेट के जुटाने के
काम में लग रहा है और निर्माण के काम में कोई ध्यान नहीं दिया जा रहा है.
जो २० सूत्री मिटिग्स होती है, उनमें यह जरूर बातें आती है कि सूखा राहत
कार्य होना चाहिये, लेकिन उन मीटिंग्स से निकलने के बाद अधिकारी नसबन्दी
का केस खोजने के लिए चल देता है. अधिष्ठाता महोदय, आपके यहां भी यह
स्थिति होगी, लेकिन बलिया जिले की स्थिति बदतर है. सूखा और राहत का कार्य
रुका हुआ है. मान्यवर, विकास का सारा पैसा राष्ट्रीयकृत बैंकों में जमा
था, लेकिन अधिकारियों ने उसको निकाल कर डाकखाने में अपने नाम जमा कर लिया
है और उस पर सूद मिलता है, वह खुद लेते हैं. यह सब काम पैसा कमाने के लिए
किये जा रहे हैं और जब शिकायत की जाती है तो उसकी कोई सुनवाई नहीं होती
है.
मान्यवर, राहत मंत्री जी जानते हैं और इनके अलावा विभागों के मंत्री भी
जानते हैं, कोटा फिक्स किया गया है और कहा गया है कि कोटा पूरा करने वाले
को टेली-~विजन दिया जायेगा और दूसरे सामान देंगे. मान्यवर, डी. एम. को
कहा गया है कि मारुति कार देंगे. पुरस्कार दिया जा रहा है और सारा का
सारा पैसा इसी में चला जा रहा है. जिले का कोई भी अधिकारी अदालत में नहीं
बैठता है, अदालतों में कोई काम नहीं हो रहा है. किसान जब जाता है, तो वह
मजबूर होकर तारीख लेकर चला आता है. हमारे क्षेत्र में लोगों को ४५
किलोमीटर से चलकर आना पड़ता है, उनका समय बरबाद होता है, पैसा बरबाद होता
है, इसको देखने वाला कोई नहीं है. अधिकारी नसबन्दी के केस खोजने में जुटे
हैं और इनाम पाने में लगे हुए हैं. एक एक आदमी २५-२५ और ३०-३० रुपया खर्च
करके आता है और वह कचहरी पहुंच कर तारीख लेकर लौट जाता है. अगर कोई आदमी
जल निगम जाता है, पाइप लगवाना है, तो अधिकारी नहीं मिलते हैं, सभी गायब
रहते हैं और जब पूछा जाता है तो पता चलता है कि नसबन्दी की तलाश में गये
हैं.
आप जिला पूर्ति कार्यालय में चले जायें तो आपको कोई भी अधिकारी नहीं
मिलेगा. आपको खाद्यान्न नहीं मिलेगा, तेल नहीं मिलेगा. सरकारी राशन की
दुकानों में लूट मची हुई है. जो इनके कार्यकर्ता हैं, वह सरकारी
दुकानदारों पर दबाव डालते हैं और जब इसकी शिकायत की जाती है, तो उसकी कोई
सुनवाई नहीं होती है.
मान्यवर, हमारे क्षेत्र में दोहरी नहर से सिंचाई होती है, वहां पर पानी
नहीं मिलता है. उसका सारा का सारा पानी आजमगढ़ खण्ड में ही रोक लिया जाता
है. जो मुख्य नहरे हैं, उनमें पूरा पानी नहीं जाता है और जब सिंचाई विभाग
को लिखा जाता है, मौर्य जी सिंचाई मंत्री यहां पर बैठे हैं जब उनको कोई
शिकायत की जाती है तो वह शिकायती पत्र उसी अधिकारी के पास जांच के लिए
चला जाता है और वह उस पर कार्यवाही नहीं करता है. इस प्रकार से पूरा
विभाग भ्रष्टाचार में लिप्त है और शिकायतों का कोई असर नहीं होता है.
सूखा राहत के कार्य के नाम पर निर्माण कार्य को निलम्बित कर दिया गया है.
नसबन्दी के नाम पर बड़ा अत्याचार किया जा रहा है, हमारे यहां पर विन्याचल
नाम के एक हरिजन व्यइत की नसबन्दी कर दी गयी, उसका विवाह अभी तक नहीं
हुआ है. यह मामला एन. आई. पी. में भी निकला है कि उसकी नसबन्दी कराकर
पुरस्कार लेने का काम किया गया है. नसबन्दी में बहुत से लोगों की मौते हो
गयी है. इनाम लेने के लिये फर्जी काम किया जा रहा है और निर्माण का कोई
काम नहीं हो रहा है. हमारे यहां पर जो भी निर्माण कार्य प्रस्तावित है,
वह केवल नसबन्दी का केस न देने के कारण बन्द पड़े हैं, जिलाधिकारी उसकी
स्वीकृति नहीं देते हैं कोई भी ए. डी. एम. काम नहीं करता है. एन. एस. सी.
के लिए काम हो रहा है. ठेकेदार परेशान हैं और दूसरे लोग परेशान है, उनसे
भी नसबन्दी के केसेज की मांग की जाती है. बलिया में इमरजेंसी का रूप हो
गया है, अखबारों में निकला है, लेकिन सरकार के कान पर जूं नहीं रेंगता
है. एक तरफ सरकार निर्माण की बात करती है और दूसरी तरफ नसबन्दी के कारण
सारे निर्माण कार्य मुअत्तल करवा रही है. इन सारी चीजों के संबंध में
मैं आपका ध्यान इस ओर खींचना चाहता हूं कि सरकार सूखे के राहत कार्यों को
सही रूप में ले और इसके लिए जो बाधक हों जो पुरस्कार के लिये ऐसा कर रहे
हैं उनके खिलाफ कार्यवाही होनी चाहिए. इन शब्दों के साथ मैं अपनी बात
समाप्त करता हूं.
