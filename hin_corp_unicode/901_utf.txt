<शोचिअल् श्चिएन्चे><ळिन्गुइस्टिच्स्><ढ्हर्मविर्><ःइन्डि कि आट्म><१९८९><शम्ट फ्रकस्हन्><ढेल्हि><२३२ टो २३९><२०४८><ढ्हर्मविर् - ःइन्डि कि आट्म><ढ्हनन्जय् खुमर्>

हिन्दी की जिनियस
राजकाज में हिन्दी आ रही है. यदि इसमें किसी को सन्देह हो तो वह कुछ समय के लिए
इन्तजार कर सकता है. जिस दिन राज काज संबंधी अंग्रेजी के मैनुअलों का हिन्दी में
अनुवाद का काम पूरा हो जाएगा उस दिन उन्हें अवश्य विश्वास हो जाएगा लेकिन हमारा
मुद्दा दूसरा है. हमारा मुदा यह है कि राज काज में जो भाषा आ रही है वह
हिन्दी है या कुछ और है? इसकी शैली में जो बनावटीपन और शब्दों के अर्थों में जो
दुरूहता आई है उसे देख कर कहा जा सकता है कि यह असली हिन्दी नहीं है. हिन्दी
भाषी उस हिन्दी का स्वागत करेंगे जिसे दफ्तरों में फाइल लिखने से पहले अधिकारी
और कर्मचारी आपस में बहस और चर्चा के दौरान इस्तेमाल करते हैं. उस भाषा को ज्यों
का त्यों लिख दिया जाए वही सच्ची हिन्दी है. यदि उसमें कुछ अटपटा पन दीख पड़ता
है तो उसी में से आगे उसका सीधा पन भी निकल आएगा. वह सहज हिन्दी होगी. फाइल पर
नोट लिखने से पहले बात चीत में जिस भाषा का प्रयोग होता हे उसमें पारिभाषिक
शब्दावली का भी प्रयोग होता है. जो पारिभाषिक शब्दावली चर्चा के समय बोली जाती
है वही लिखते समय लिख दी जानी चाहिए. इसका सबसे बड़ा लाभ यह होगा कि हम पारिभाषिक
शब्दावली के अधिकांश भाग के लिए अनुवाद करने से बच जाएँगे.
संस्कृत भाषा के पुराने शब्दों को अखिल भारतीयता के स्तर पर एकरूपता लाने के लिए
प्रयोग करना संभव नहीं है. पुराने समय में संस्कृत जिस रूप में विकसित हुई है
उसने भारत को भौगोलिक दृष्टि से दो फाड़ कर दिया था. इससे संस्कृत के शब्दों के
दो दो अर्थ हो गए हैं. यह अकारण नहीं है कि वे अर्थ विरोधी स्वभाव तक के होते
हैं. जबकि उत्तर भारत में 'शिक्षा'का अर्थ ज्ञान प्रदान करने से है, महाराष्ट्र
से शुरू हो कर पूरे दक्षिण भारत में इसका अर्थ 'दण्ड देना' होता है.
हिन्दी इस लिए दुरूह होती जा रही है क्योंकि राज काज में कर्मचारी इसका प्रयोग
नहीं करते हैं. जो अपने घर में और दफ्तर में हिन्दी बोलते हैं, जो अपने भाई
बंदों और रिश्ते दारों के साथ केवल हिन्दी भाषी हैं, वे यह महसूस करते हैं कि
उन्हें राज भाषा हिन्दी नहीं आती है. यह आश्चर्य की बात है कि सरकार से बाहर के
हिन्दी भाषी लोग सरकार में आते ही हिन्दी में काम करने से डरने लगते हैं.
उन्हें अपने हिन्दी भाषी होने पर शंका होने लगती है. इसका सारा कारण संस्कृत है.
दफ्तरों में उन्हें जिस भाषा को हिन्दी बताया जाता है, वास्तव में, उस हिन्दी से
उनका परिचय नहीं होता है. इसके लिए हिन्दी भाषियों में यह साहस पैदा होना
चाहिए कि वे अपने हक मे कह सकें कि हिन्दी संस्कृत नहीं है, और वह पुराणों के
पंडितों की संस्कृत तो बिल्कुल नहीं है. यह बात पुनः कही जाए कि संस्कृत को यह
घमण्ड बिल्कुल त्याग देना चाहिए कि वह सब भारतीय भाषाओं की जननी है. यह किसी
दूसरी भाषा की सहायता तभी करने लायक बन सकेगी. यह पहले आधुनिक बने, तभी आधुनिक
भाषाओं की सहायिका बन सकती है. अपने को प्राचीन कहने के घमण्ड में यह अन्य
भाषाओं को पीछे की ओर ले जाती हैं.
हिन्दी को आधुनिक भारतीय भाषाओं के विरोध में रख कर नहीं देखा जाना चाहिए.
भाषाओं की ऐसी स्थिति किसी भी भारतीय के हक में नहीं है. यदि हम भारतीय संविधान
के अनुच्छेदों का सम्यक दृष्टि से अध्ययन करें तो उनसे पता चलता है कि सभी
आधुनिक भारतीय भाषाएँ एक जुट हो कर अंग्रेजी से लड़ रही हैं. यह केवल एक भौगोलिक
स्थिति का अन्तर है कि कोई भाषा इस प्रान्त में और कोई भाषा दूसरे प्रान्त में
अंग्रेजी से लड़ रही है. इनमें सबकी मूल भावना एक है कि बोल चाल की सरल भारतीय
भाषाओं की एक जुट लड़ाई अंग्रेजी, फारसी और संस्कृत से चल रही है, तब इन भारतीय
भाषाओं को आपस में लड़ा दिया जाता है. कारण स्पष्ट है, ये जितना अधिक आपस में
लड़ेंगी, अपने मुख्य लक्ष्य से उतना ही दूर हटेंगी.
हिन्दी भारत में संघ सरकार की राज भाषा इसलिए बनाई गई है कि सरकार का अधिक से
अधिक काम जनता की भाषा में हो. पुनः इसे संस्कृत की ओर ले जाने का अर्थ होगा कि
जनता का काम जनका की भाषा में न हो. गौतम बुद्ध अपने समय में भाषा की ऐसी समस्या से पूर्ण
परिचित थे. डा. भरत सिंह उपाध्याय ने अपनी पुस्तक 'पालि साहित्य का इतिहास' में
इसका जिक्र किया है. उन्होंने लिखा है - "विनय पिटक के चुल्ल वग्ग में एक कथा
है, जिसमें दो ब्राह्मण भिक्षु (यमेलु और तेकुल) इस बात पर बड़े क्षुब्ध होते
दिखाए गए हैं कि नाना जाति और गोत्रों के मनुष्य अपनी अपनी भाषा में बुद्ध वचनों
को रख कर उन्हे दूषित करते हैं,'(सकाय निरुतिया बुद्ध वचनं दूसेन्ति)'. वे जा कर
भगवान को इस बात की सूचना देते हैं ओर प्रार्थना करते हैं - "भन्ते, अच्छा हो हम
बुद्ध वचनों को छन्दस में कर दें.(हन्द मयं भन्ते बुद्ध वचनं छन्दरसो
आरोपेमाति). " भगवान उन्हें कहते हैं कि ऐसा करना तो 'दुष्कृत'अपराध होगा. बाद
में विधानात्मक आदेश देते हैं - "भिक्षुओ, अपनी अपनी भाषा में बुद्ध वचन सीखने
की अनुज्ञा देता हूँ." (अनुजानामि भिक्खवे सकाय निरुतिया बुद्ध वचने
पंरियापुणितु) . घटना का अर्थ स्पष्ट है - ब्राह्मण भिक्षुओं को संस्कार वश अभी
तक वेदो की प्रचीन भाषा (छन्द) में पवित्रता की गंध आती थी. अपनी वाणी
(सकानिरुति) जिसमें सामान्य भिक्षु बुद्ध वचनों को सीखते थे, उन्हें वैदिक भाषा
की अपेक्षा अधम लगती थी. अतः उसमें बुद्ध वचनों को रखना उन्हें उनका अपमान लगता
था. इसी लिए उन्होंने बुद्ध वचनों को वेद की पवित्र भाषा या 'छन्द' में रखने का
प्रस्ताव किया था.
डा. भरत सिंह उपाध्याय इस संबंध में आगे लिखते हैं - "जनपद निरुक्तियों अर्थात्
भाषा के स्थानीय प्रयोगों में उनका आग्रह नहीं था." मज्झिम निकाय के अरण विभंग
सुत का उदाहरण देते हुए डा. उपाध्याय लिखते हैं - 'तथागत ने स्वयं कहा है कि एक
ही वस्तु 'पात्र' के लिए किसी जनपद में 'पत्त', किसी में 'वित्थ', किसी में
'सराव', किसी में 'धारोप', किसी में 'पोण', किसी में 'पिसील'शब्द का प्रयोग गोता
है, तो भिक्षुओं को किसी एक शब्द को ही ले कर यह समझ कर नहीं बैठे रहना चाहिए कि
यही प्रयोग ठीक है और सब गलत. बल्कि उन्हें तो अपने भी जनपद के प्रयोग के प्रति
ममता न रख कर जहां जैसा प्रयोग चलता हो वहाँ उसी के अनुसार बरतना चाहिए."
इसमें किसी को शक नहीं होना चाहिए कि संस्कृत की तुलना में पाली भाषा सरल ही रही
है. डा. भदंत आनंद कौसल्यायन ने अपने 'पालि हिन्दी कोश' में इस बात को
प्रामाणिक रूप में रखा है कि "संस्कृत की अपेक्षा पालि निश्चयात्मक रूप से आसान
है. संस्कृत के पाणिनी व्याकरण में जहां लगभग चार हजार सूत्र हैं, वहां पालि के
सबसे बड़े व्याकरण मोग्गल्लान व्याकरण की सूत्र संख्या आठ सौ के आस पास है. "
सच भी है, यदि ऐसा न होता तो गौतम बुद्ध छन्दस के विरोध में न जाते.
मुझे लगा है कि संस्कृत ने खुद हिन्दी पर आक्रमण कर दिया है. नए शब्द रचने के
उत्साह में हिन्दी में से हिन्दी के शब्द हटाने की कोशिश की है. ऐसी स्थिति एक
हिन्दी भाषी के लिए मुश्किल भी हो जाती है.
बात बड़ी स्पष्ट है. संस्कृत एक श्रेष्ट भाषा है तो रहे, हम इसकी श्रेष्टता का
इसके नजदीक रहने के कारण अपनी आवश्यकता के अनुसार भरपूर लाभ उठा लेंगे, पर इसके
कारण हम अपनी हिन्दी को नहीं छोड़ देंगे. कल को यदि यह सिद्ध हो जाए कि संसार
में जर्मन भाषा श्रेष्टतम और पूर्ण वैज्ञानिक है तो हम इसी कारण हिन्दी को छोड़
कर जर्मन सीखनी आरम्भ नहीं कर देंगे. फिर संस्कृत को श्रेष्ट भाषा कौन कहते हैं ?
केवल संस्कृत के विद्वान ही. लेकिन हिन्दी भाषियों को पता है कि संस्कृत उनके
मतलब की भाषा कभी नहीं रही है. आज के हिन्दी भाषियों के पुरखों ने अपने जीवन मे
कभी संस्कृत नहीं बोली है.
हिन्दी के साथ यह बड़ा अन्याय है कि हिन्दी में से हिन्दी निकाली जा रही है. यह
काम भाषा और साहित्य के सभी स्तरों पर किया जाता है. भाषा के नाम पर इसमें अवधी
और ब्रज भाषा का साहित्य पढ़ाया जा रहा है. सच्ची हिन्दी को सधुक्कड़ी,
हिन्दुस्तानी या उर्दू कह कर पीछे छोड़ दिया जाता है. जो अवधी और ब्रज भाषाएँ आज
अपने बूते पर खड़ी नहीं हो सकती थीं उन्हें खड़ी बोली के साथ मिला कर पढ़ाया जा
रहा है. जिस संस्कृत को स्वयं जाति वादी ब्राह्मणों के बच्चो ने पढ़ना छोड़ दिया
था उसका जबरन प्रचलन किया जा रहा है.
भाषा और साहित्य की दृष्टि से डा. राम विलास शर्मा के इस कथन का कुछ अर्थ होना
चाहिए कि "हिन्दी भी एक जाति की भाषा है. इसकी दो साहित्यिक भाषाएं है, हिन्दी
उर्दू. " लेकिन इस सच को स्वीकार न करके, संस्कृत निष्ठ हिन्दी लिख कर इस भाषा
के स्वरूप की टांग तोड़ दी जाती है तथा अवधी और ब्रज के कारण साहित्य के क्षेत्र
में इसे लूली भी बना दिया जाता है. एक सही बात स्वीकार नहीं की जा रही जो डा.राम
विलास शर्मा ने कही है कि "हिन्दुस्तानी जाति का गठन सबसे पहले हिन्दी भाषा के
द्वारा हुआ. भले ही इसे साहित्यिक रूप देने वाले मुसलमान रहे हों, भले ही
उन्होने उर्दू(या फारसी) लिपि का प्रयोग किया हो, उनकी भाषा हिन्दी है. "
जब मैं हिन्दी को संस्कृत से भिन्न मानता हूं. तो यह अवश्य मान लिया जाए है कि
मैं फारसी से भी भिन्न मानता हूं. जैसे हिन्दी संस्कृत के उच्चारण
की कायल नहीं है वैसे ही यह फारसी के उच्चारण से भी बँधी नहीं है. हिन्दी ने
संस्कृत की वर्ण माला के कई अक्षर अपने लिए समाप्त कर रखे हैं. यह संस्कृत के
शब्दों का अपनी तरह से उच्चारण करती हैं. आज हिन्दी भाषियों से 'यज्ञ'शब्द जबरन
इस रूप में लिखवाया जा रहा है, लेकिन उच्चारण में तमाम हिन्दी भाषियों ने इस
लिपि को झुठला रखा है. वे इसे एक स्वर से 'यग्य' ही बोलते हैं. संस्कृत में शोध
करने वाले इसे भले ही पच्चीसवीं शताब्दी के लिए विदेशी मुद्रा के कागज पर
'यज्ञ'अंकित करके सुरक्षित रख लें, लेकिन यह सच नहीं है. वे लिपि के प्रमाण पर
यही सिद्ध करते रहेंगे कि बीसवीं शताब्दी में इसे यज्ञ उच्चरित किया जाता था
लेकिन यह झूठ ही है. ऐसे ही गलत प्रमाणों से भाषा के इतिहास को चकमें देने का
प्रयत्न किया जाता है.
फारसी ध्वनियों के बारे में भी ऐसा ही हुआ है. डा. राम विलास शर्मा ने इसे
संक्षेप में बताया है - "हिन्दी में अरबी फारसी की ध्वनियाँ बदल गई हैं. स्वाद
का उच्चारण स रूप में होता है. अलिफ और ऐन की ध्वनियों में भेद नहीं किया
जाता. ग़ैन, ग़ाफ, क़ाफ आदि की ध्वनियाँ हिन्दी में प्रचलित नहीं हुई. ज़ और ख़
की ध्वनियाँ पढ़े लिखे लोगों की भाषा में सुनाई देती हैं, जन पदीय बोलियों में
उनका अस्तित्व नहीं है. "
भारत सरकार ने भी डा. राम विलास शर्मा के इसी विचार को अपनी मोहर दी है.
केन्द्रीय हिन्दी निदेशालय द्वारा प्रकाशित पुस्तिका 'देव नागरी लिपि तथा हिन्दी
वर्तनी का मानकीकरण 'में लिखा गया है - "अरबी फारसी या अंग्रेजी मूल के वे शब्द
जो हिन्दी के अंग बन चुके हैं और जिनकी विदेशी ध्वनियों का हिन्दी ध्वनि में
रूपांतर हो चुका है, हिन्दी रूप में ही स्वीकार किए जा सकते हैं, जैसे - कलम,
किला, दाग आदि (क़लम,क़िला,दाग़ नहीं). पर जहाँ उनका शुद्ध विदेशी रूप में
प्रयोग अभीष्ट हो अथवा उच्चारणगत भेद बताना आवश्यक हो वहाँ उनके हिन्दी में
प्रचलित रूपों में यथा स्थान नुक्ते लगाए जाएँ जैसे - खाना : ख़ाना, राज: राज़,
फन : हाइफ़न. सारांश रूप में यह कहा जा सकता है कि अरबी-फारसी एवं अंग्रेजी की
मुख्यतः पाँच ध्वनियाँ (क़, ग़, ख़, ज़, और फ़) हिन्दी में आई हैं जिनमें से दो
( क़ और ग़) तो हिन्दी उच्चारण (क,ग) में परिवर्तित हो गई हैं, एक (ख़) लगभग
हिन्दी 'ख' में खपने की प्रक्रिया में है और शेष दो (ज़,फ़) धीरे धीरे अस्तित्व
खोने/ बनाए रखने के लिए संघर्षरत हैं."
