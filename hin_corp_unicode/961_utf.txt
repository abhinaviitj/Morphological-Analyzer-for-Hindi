<आ.ळ्.><ञ्.ठ्.><घोपल् फ्रसड्  ब्रज् बिस्रट् नहिन्><१९८१><फ्रब्हट् फ्रकस्हन्><ढेल्हि><६२ टो ६७><२४००><घोपल्  - ंओहिन् ब्रज् बिस्रट् नहिन्><ढ्हनन्जय् खुमर्>

ब्रज ने उपगुप्त को जन्म दिया जिसने सम्राट अशोक और वासवदत्ता को बौद्ध धर्म
में दीक्षित किया था. ब्रज में ही बौद्ध धर्म के दूसरे स्तम्भ महाकात्यायन ने
बुद्ध के दर्शन किए और दीक्षा प्राप्त की. इन्हीं महाकात्यायन ने वृन्दावन में
अपने ऐतिहासिक संवाद द्वारा अवन्तिपुत्र को बौद्ध धर्मानुयायी बनाया. बौद्ध
धर्म के सर्वास्तिवाद का प्रवर्त्तन मथुरा से ही हुआ. ब्रज ने बौद्ध धर्म को
नट-भट विहार और गुहा विहार दिये, देवकुल दिए, हुविष्क विहार दिया, अनेक
संघाराम, स्तूप, और महायानी शाखा के कई मंदिर भी दिए. मथुरा में आज
गोकर्णेश्वर महादेव की जो प्रतिमा है उसे भी पुरातत्व-वेत्ता कनिष्क किंवा
हुविष्क की ही बृहद् प्रतिमा बताते हैं.
कुषाणकाल में मथुरा की मूर्तिकला अत्यन्त विकसित हुई. यद्यपि यह कला ब्रज में
बौद्ध धर्म के आगमन से पूर्व ही प्रचलित थी, इसमें भागवत देवी-देवताओं, जैन
तीर्थंकरों, अर्हतों तथा मुनियों की मानवाकृति मूर्तियां बन चुकी थीं, लेकिन
कुषाण काल में यह कला निखर कर विश्वमान्य हो गई. इसने गान्धार कला, मथुरा कला
और अमरावती कला जैसे तीन महत्तम रूप ग्रहण किए. मथुरा कला ने हिन्दुओं और
जैनियों को भव्य, ऐतिहासिक मूर्तियां दी. जैन मूर्तियों का शुभारम्भ तो ब्रज की
मथुरा कला से ही हुआ है. मथुरा कला वह कला है जिसमें गान्धार कला और बैक्टीरियन
कला या यूनानी कला का समन्वित विकास हुआ है. भगवान बुद्ध की प्रथम मूर्ति मथुरा
में ही निर्मित हुई. ब्रज की बौद्ध मूर्तिकला में प्रतीक-चिह्नों का भी अंकन है
और मानवाकृति मूर्ति का भी. बुद्ध की प्रारम्भिक मूर्तियां खड़ी तथा बैठी दोनों
रूपों में मिलती हैं. बुद्ध के साथ बोधिसत्त्व भी इन मूर्तियों में उभरा है.
जातक कथाओं पर आधारित अनेक मूर्तियों का जन्मस्थल भी ब्रज ही है. इनमें यक्ष,
गन्धर्व, किन्नर, एवं अप्सराओं की ललित मूर्तियां मिलती हैं. मथुरा में बुद्ध
मूर्तियों से पहले यक्ष-प्रतिमाओं का निर्माण अत्यन्त प्राचीन काल से होता आया
है.
अब संक्षेप में जैन धर्म को `ब्रज की देन' पर विचार करें. यह वह युग था जब
मथुरा की स्थापत्य और भास्कर कला को देखकर दिग्दिगन्त के कला प्रेमी विस्मय
-विमोहित हो जाते थे. ईओ पूओ छठी शताब्दी में निर्मित मथुरा के कंकाली टीले पर
बौद्ध स्तूप तो भारत का प्राचीनतम स्तूप था ही, इसके अतिरिक्त इसी स्थान पर जैन
स्तूप और दो मंदिर भी यहां अवस्थित थे. ईओ पूओ छठी शती के शिलालेख भी यहां
प्राप्त हुए हैं. उस समय मथुरा विश्व का सबसे पुराना शिल्प तीर्थ था. अनेक जैन
साध्वियों ने अपने पिता, पुत्र और सम्बन्धियों की स्मृति में यहां पर सुन्दर,
कलापूर्ण मंदिरों और मूर्तियों को प्रतिष्ठित किया था. विभिन्न प्रकार के तोरण,
द्वार, आदार स्तम्भ और उन पर उकेरे और तराशे हुए अलंकरणों और शिल्प-सौंदर्य ने
भारत की वास्तुकला और मूर्तिकला को महिमा-~मण्डित कर दिया है. डॉओ वासुदेव शरण
अग्रवाल लिखते हैं- "अनन्त वेदिका-~स्तम्भों और सूची-दलों की सजावट का वर्णन
करने के लिए तो कवि की प्रतिभा चाहिए." आभूषण संभारों में सन्नतांगी रमणियों के
सुखमय जीवन का अमर वाचन एक बार ही इन स्तम्भों के दर्शन से सामने आ जाता है."
ब्रज की जैन प्रतिमाओं में से जिन्होंने कलासिद्धि और इतिहास प्रसिद्धि प्राप्त
की है उनके कुछ नाम इस प्रकार हैं--वर्धमान प्रतिमा, सर्वतोभद्रिका प्रतिमा,
शान्तिनाथ की प्रतिमा. विशाल जिन प्रतिमा, ऋषमदेव की प्रतिमा, शिलास्तम्भ,
ऋषभ प्रतिमा, कंकाली टीले की सरस्वती प्रतिमा एवं अरिष्टनेमी की प्रतिमा.
जैन और बौद्ध प्रतिमाओं के अतिरिक्त ब्रज में शिव और देवी दुर्गा की दिव्य
मूर्तियां और भव्य मंदिर भी स्थान-स्थान पर स्थित हैं. तथागत की तरह शिवमूर्ति
का भी प्रथम निर्माण मथुरा में ही हुआ था. शिव के द्वादश ज्योति उपलिंगों में
से एक-भूतेश्वर, मथुरा में ही अवस्थित हैं. शिवमूर्तियां ही नहीं, उनके वाहन
नान्दी, शस्त्र त्रिशूल आदि से अंकित सिक्के भी कभी ब्रज की टकसाल में ढला करते
थे. शिव की पंचमुखी मूर्ति भी मथुरा कला की एक विशिष्ट देन है. शिवलिंगों पर
मुखाकृति का निर्माण भी गुप्तकाल में ब्रज से ही प्रारम्भ हुआ. यहां पर एक ऐसी
मूर्ति भी मिली है जिसमें शिव-पार्वती नान्दी के सहारे खड़े हैं. मथुरा
संग्रहालय में एक ऐसी शिवमूर्ति भी प्रदर्शित है जिसमें शिव-पार्वती कैलाश पर
बैठे हैं और दशानन रावण उसे उठाए हुए है. ब्रज मंडल की खुदाई से प्राप्त
शिव-पार्वती की अर्द्धनारीश्वर प्रतिमाएं भी संग्रहालय में हैं. शिव-पार्वती
की परिणय-कथा का अंकन करने वाला एक दृश्य मथुरा संग्रहालय में देखा
जा सकता है.
ब्रज में राधा-कृष्ण के मंदिर और मूर्तियों का ही बाहुल्य नहीं अपितु उनके भक्त
भोलेनाथ की मूर्तियों और मंदिरों की भी कमी नहीं. ये मंदिर आराधना के ही
नहीं, मूर्तिकला और शिल्प-सौष्ठव के भी अनूठे उदाहरण हैं. आइये, इनके दर्शन
करें--मथुरा में भूतेश्वर, रंगेश्वर, पिपलेश्वर, गोकर्णेश्वर, गलतेश्वर,
भैंसेश्वर, वीरभद्रेश्वर, सोमेश्वर, कालिंदेश्वर, वैकुण्ठेश्वर, राजराजेश्वर,
रामघाट पर रामेश्वर, विश्राम घाट पर विश्वनाथ, सन्तघाट पर मुञ्जकेश्वर,
रावणकोटि, घाट पर कपर्दी शिवलिंग, भरतपुर दरवाजे पर लालेश्वर अथवा जागेश्वर,
वृंदावन में गोपेश्वर, कामवन में कामेश्वर, गोवर्धन में कमलेश्वर, ब्रह्माघाट
पर चिन्ताहरण महादेव, नन्दगांव में नन्देश्वर और आसेश्वर, आगरा में बल्केश्वर,
मंगलेश्वर, मनकामेश्वर, सिकन्दरा में कैलाश महादेव, हाथरस में चिन्ताहरण,
अलीगढ़ में अचलेश्वर, खेरेश्वर, धरणीश्वर आदि. ऐसी कितनी ही दुर्लभ महादेव
मूर्तियां और उनके सुन्दर मंदिर ब्रज ने शिव-भक्तों को प्रदान किए हैं.
घर-घर `तुलसी-ठाकुर पूजा वाले' ब्रज-वृन्दावन में देवी की आराधना के रूप में
शक्ति-स्तवन तो कदाचित् भागवत धर्म से भी पुराना है. राजराजेश्वरी राधारानी को
भी यहां देवी के रूप में ही मान्यता प्राप्त हैं. वही बरसाने की पहाड़ी पर श्री
जी होकर विराजमान हैं. कात्यायनी की आराधना तो वैष्णव जन करते ही हैं. यहां की
नन्दगोप सुता ही, विन्ध्यवासिनी बनकर विन्ध्याचल में विराजमान हैं. वही दिल्ली
की महामाया हैं. ब्रज में देवी के अनेक मंदिर हैं जिनमें से कुछ के नाम इस
प्रकार हैं--एकानंशा, सप्तमातृका, महिषमर्दिनी, सुरभि, रोहिणी, रेवती, गौरी,
यशोदा, चन्द्रभागा, ललिता, एवं राधाकुंड के साथ अडींग के पास मुखर गोप कुलदेवी
मुखराई,गिरिराज शिला पर मनसादेवी, केदारनाथ शिव के अतिरिक्त गौरीमाया, कामवन
में विमला, पशुमती शीतला, मनसा, वृन्दा, पथवारी, शीतला, गोमती, बरसाने में श्री
जी,नौबारी चौबारी देवी, सांचौली में सांचौली देवी, संकेत में यन्त्रशिला एवं
संकेत देवी, सेईगांव में सांवरी देवी, लोहवन में आनन्दी वन्दी देवी, मथुरा में
कैला, गायत्री, मथुरा देवी, एवं माथुर सामवेदियों की कुलदेवी चर्चिकापीठ आदि.
इनमें से मथुरा की महाविद्या और बरसाने की श्री जी का मंदिर कला और स्थापत्य की
दृष्टि से विशेष रूप से दर्शनीय हैं.
मंदिरों के प्रसंग में हम ब्रज के चार प्राचीन मंदिरों का उल्लेख न करें तो यह
क्रम अधूरा ही रह जाएगा. भगवान श्री कृष्ण के मंदिरों में मथुरा के केशवदेव,
वृन्दावन के गोविन्द देव, गोवर्धन के हरिदेव, और दाऊजी के बलदेव मंदिर अत्यंत
प्राचीन हैं. कहा जाता है कि श्री कृष्ण के पौत्र प्रद्युम्न ने मथुरा की
कुब्जा की देखरेख में कुछ कृष्णमूर्तियों का निर्माण कराया था. वे इन मंदिरों
में थी या कहीं और ? कहां रहीं और कहां गई इसका कोई पता नहीं चलता.
मूर्तिकला की तरह ही ब्रज की चित्रकला भी भारत विश्रुत रही है. इसकी परम्परा
भी बहुत प्राचीन है. ब्रजभाषा के कुरेदना, चिथेरना, चितेरना, भीतना, काढ़ना आदि
शब्द ब्रज की समृद्ध लोक चित्रकला को ही उजागर करते हैं. ब्रज में चित्रकला के
दो प्रकार पाये जाते हैं- एक उकेरण (खोदकर), दूसरे चित्रण ! उकेरण कला ब्रज के
मंदिरों में मूर्तियों, बेलबूटों और अलंकरणों में मिलती हैं. दूसरी शैली
चित्रण-भित्ति चित्रण, भूचित्रण, वस्त्र चित्रण, फ़लक कागजादि चित्रण के रूप
में प्रयुक्त हुई है. ये सभी कलाएं यहां से विकसित होकर बाहर देश-देशान्तरों
में गई.
ब्रज की चित्रकला ही मथुरा, वृन्दावन होती हुई कांकरोली और नाथद्वारा पहुंची
हैं. छोटे-छोटे चित्र तो सभी चित्रकार बना लेते हैं लेकिन ब्रज की चित्रकला में
पिछवाई (सिंहासन के पीछे वाला चित्रांकित परदा) विशेष महत्व रखता है. ये
पिछवाईयां ऋतुओं, उत्सवों का वातावरण उपस्थित करने के लिए टांगी जाती हैं.
इनमें केवल रंगों का ही नहीं, विविध मणि-मुक्ताओं का भी प्रयोग होता है. जहां
-जहां वल्लभकुल के मंदिर हैं, वहां-वहां ब्रज की पिछवाइयां भी शोभाय-~मान हैं.
चित्रकला का दूसरा अद्भुत प्रयोग ब्रज में सांझियों के रूप में हुआ है. यह सूखे
रंगों से भूमि पर बनायी जाती हैं. इसमें राधाकृष्ण की लीलाओं के विविध दृश्य,
यमुना पुलिन, गिरि गोवर्धन, लता-कुंज, गाय-मोर, गोपी-ग्वाल सहित प्राकृतिक छटा
का ऐसा सुन्दर रंग-संयोजन होता है कि देखते ही बनता है. ब्रज में फूलडोलों के
अवसर पर कभी-कभी और क्वार के महीने में प्राय: यह सांझियां बनायी जाती हैं.
ब्रज के फूल बंगले भी स्थापत्य, मूर्ति और चित्रकला की महान् परम्परा से ही
विकसित हुए हैं. फूलों के महल, फूलों की कुंजें, फूलों के बंगले, दरी, तिदरी,
चौबारे और बारहदरियां, हिन्डोरे, पालने और राधाकृष्ण के नख से लेकर शिख तक के
पुष्पाभरण ब्रज के कला वैभव की अनुपम निधियां हैं.
तीन लोक से न्यारी मथुरापुरी को देखिए. ऐसी लगती है मानो यमुना के तट पर
कोई सुन्दर और बृहद नौका आकर ठहर गयी हो. वृन्दावन की गलियों और मंदिरों को
देखिए तो ऐसा लगता है जैसे रूप-रस और माधुर्य बरस रहा हो. स्था-~पत्य, शिल्प
सौन्दर्य और ललित कलाओं ने मानो वृन्दावन को नन्दनवन बना दिया हो. संगीत-नृत्य,
रासलीलाएं और निरन्तर भक्तिसुधा के वर्षण को प्राप्त करके मानों आज भी मीरा गा
रही हो `सखि म्हाणे लागे वृन्दावन नीकों.' आगरा के लाल किले को देखिए. जोधाबाई
के महलों में जाइए. मोती मस्जिद, दरबारे आम और खास आदि को देखकर लगता है जैसे
सम्राट अभी-अभी उठकर यहीं कहीं गए हों. सिकन्दरे में बनी अकबर की समाधि तो मानो
आज भी अकबर की महानता की कहानी कह रही है. फतहपुर सीकरी जाइए तो वहां
कला-कौशल की बुलंदी का सूचक बुलंद दरवाजा ही दर्शनीय नहीं है यहां मुगल सम्राट
की दूरदर्शी धार्मिक बुलंदी के दर्शन भी आपको मिलेंगे. ताजमहल का तो कहना ही
क्या ! इसका एक-एक मरमरी अंग मानों ब्रज सौन्दर्य का ही ललित प्रत्यंग हों.
कैसे थे ब्रज के कलाकार और कारीगर कि पत्थरों में भी प्राण फूंक देते थे.
एक-एक जाली और झरोखा और उनकी नक्काशी, मानो एक-एक कलाकार की कुशल क कलाप्रियता
की कहानी स्वयं कह रही हो. यह कला सौष्ठव कुछ दशा-~ब्दियों-शताब्दियों की
करामात नहीं है. यह युग-युग की चली आती ब्रज की कला चेतना का ही अमर प्रतिबिम्ब
है जो केवल ब्रज का नहीं, भारत का नहीं, विश्व-~मानवता का, उसकी कला-प्रियता
का, उसके भक्ति, प्रेम और समर्पण का तथा अमरता का ही दिव्य उपाख्यान है.
अब आइए, ब्रज की चहुंमुखी देन की चर्चा करें--
ब्रज ने रस दिया, राम दिया, रसिया दिए. लोकमंच के लिए स्वांग और नौटंकी भी दीं.
संगीत में ध्रुपद दिए, धमार दिए, मल्हार दी और काफी मात्रा में काफी (राग) भी
दिया. शास्त्रीय संगीत को ठाठ ही नहीं अमृत बोल भी प्रदान किए. लोक के लिए
ख्याल-गायकी दी. कलगी दी, तुर्रा दिया. लावनी दी, चौबोले दिए और दी बहरेतबील.
कवियों के प्रशिक्षण के लिए पिंगल ही नहीं समस्यापूर्ति और पढ़ंत भी दी. ब्रज
ने कीर्तन और भजन ही नहीं आल्हा, ढोला, जिकरी के साथ-साथ चंग, मृदंग, उपंग,
मुंहचंग, ढप-ढोल, झांझ, मंजीरे, किनकिनी आदि विविध तालवाद्यों के साथ त्रिभुवन
मन-मोहिनी मुरलिया भी दी.
रमणरेती भी दी. वंशी-वट भी दिया. पनघट दिया. घूंघट दिया. संकरी गलियां दीं.
जोरी दी, बरजोरी दी और होरी दी. तमाल, कदम्ब और करील की कुंजें भी दीं. भारत के
लिए राष्ट्रीय पक्षी मयूर भी दिया. वही मयूर जिसके चित्रित पंख का मुकुट बनाकर
कन्हैया ने अपने अपने शीश पर धारण किया था.
ब्रज ने मायावाद अथवा मिथ्याज्ञानवाद के स्थान पर जनमनरंजनी भक्ति दी.
प्रियाप्रीतम की अनुरक्ति दी. रीतिकालीन रूपासक्ति दी. प्रभु के सेवन और पूजन
के षोड्षोपचार दिए. अष्टयाम दिए. नख-शिख दिया. अलंकार दिए. पद दिए. कवित्त और
सवैये दिए. साखी और सोरठे दिए. छन्द और प्रबन्ध दिए और दी नृत्य तथा संगीतमयी
भोग और राग से युक्त यथार्थ में रमी हुई और आदर्शोन्मुखी सरस संस्कृति.
ब्रज की यह देन केवल प्राचीन काल तक ही सीमित नहीं रही. मराठों के सहयोग से
ब्रज ने नयी मथुरा दी. निम्बार्काचार्य और चैतन्य महाप्रभु की कृपा से भारत को
नया वृन्दावन प्राप्त हुआ. जगत सेठ लक्ष्मीचन्द्र के वैभव से मथुरा को
राजाधिराज द्वारकाधीश और वृन्दावन में दाक्षिणार्थ शैली का विशाल रंगनाथ मंदिर
प्राप्त हुआ. महाप्रभु वल्लभाचार्य के अनुग्रह से गोकुल, गोवर्धन, परासौली,
जतीपुरा, काम्बन के रूप में देशभर के कृष्ण उपासकों के लिए विविध ब्रजधाम दिए.
मेवाड़ में स्थित श्रीनाथजी के मन्दिर का तो कहना ही क्या है ! वह भी ब्रज की
देन है. भरतपुर के जाट राजाओं ने ब्रज को सुन्दरातिसुन्दर बनाने में अपना विपुल
वैभव न्यौछावर कर दिया. गोवर्धन की मानसी गंगा और उनके चारों ओर बने हुए भरतपुर
नरेशों के महल और छत्रियां, डींग के सावन-भादों नाम वाले तालाब और रंग-बिरंगे
सहस्त्रों फव्वारों से युक्त वहां के महल, कला और स्थापत्य की दृष्टि से ब्रज
की अनुपम देन हैं. मथुरा का शिवताल या सौ ताल, राधाकुण्ड और गोवर्धन के बीच में
बनी हुई कुसुम सरोवर तथा परासौली के चन्द्र सरोवर और उसके जलमहल को जिसने नहीं
देखा उसने ब्रज ही नहीं देखा. ब्रज के तातपुर, फतेहपुर सीकरी, रूपवास और बयाना
ने देश को मूर्तियों, किलों मंदिरों हेतु लाल पत्थर दिया.
ब्रज वसुन्धरा का महत्व सर्वाधिक रूप में यही है कि इसने भगवान् श्रीकृष्ण को
जन्म दिया. इस ब्रज भूमि ने राधा-कृष्ण और बलराम ही नहीं दिए, वरन् यह वसुन्धरा
उनकी दिव्यलीलाभूमि भी है. इन लीलाओं ने कवियों और महात्माओं को छद्य दिए.
रसिकों को पारलौकिक सुख दिया और बाद के कवियों को ऐहिक रसानुभूति भी प्रदान की.
ब्रज ने श्रीमद्भागवत दी, गीता दी और दिया विश्व का सबसे वृहद् ज्ञान-~विज्ञान
वारिधि जयकाव्य-महाभारत. पण्डितराज जगन्नाथ को काव्य-सिद्धि भी ब्रज में ही
प्राप्त हुई. बिहारी, रसखान, घनानन्द, ग्वाल, उरदाम, नवनीत और ब्रज-कोकिल
सत्यनारायण की काव्यभूमि भी ब्रज ही है.
आधुनिक ब्रज के संदर्भ में देखिए. मथुरा ने विश्व को कर्जन म्यूजियम, (मथुरा
संग्रहालय) श्रीकृष्ण जन्मभूमि के विशाल भवन, द्वारकाधीश और गीता-~मंदिर ही
नहीं दिए, रसनातृप्ति ने लिए खुरचन पेड़े, बर्फी, कचौड़ी, जलेबी भी दी. महावन
के निकट दाऊजी में बलदेव मंदिर ही नहीं दिया, माखन मिश्री भी दी. आगरा ने
ताजमहल और सिकन्दरा ही नहीं, दालमोठ और पेठा भी दिया. हाथरस ने पुराना किला ही
नहीं, चाकू के साथ-साथ दही-बूरा, गजक और घी भी दिया. अलीगढ़ ने अचल ताल ही
नहीं, ताले भी दिए. सिकन्दरा ने उर्दू शायर ही नहीं, तिल के कुरकुरे कड़ाके भी
दिए. खुर्जा ने घी के साथ-साथ चीनी मिट्टी के प्याले-बरतन और खिलौने भी दिए.
गाजियाबाद ने उद्योगों के साथ-~साथ बर्फ़ी, कलाकन्द भी दिया. वृन्दावन ने
गोविन्ददेव, रंगजी, बांकेबिहारी, शाहजी का मंदिर, निधिवन और एक से एक बढ़कर घाट
ही नहीं दिए, कंठीमाला, गोमुखी और वृन्दावनी दुपट्टों के साथ-साथ छैने के
राजभोग, रसगुल्ले और मलाई की कुल्हइयां भी दीं. भरतपुर ने लोहागढ़ के नाम से
विख्यात किला और `सुजान गंगा' नहर और महलमंदिर ही नहीं, रबड़ी और गजक भी दी.
बयाने ने ऊखा मंदिर, ऐतिहासिक किला ही नहीं, मलाई के लड्डू भी दिए. करौली ने
कैलामाता का मंदिर और बड़ी-बड़ी हवेलियों के साथ-~साथ रबड़ी की जो देन दी है
उसकी रसानुभूति को वास्तव में अतृप्त भोक्ता ही अनुभव कर सकता है.
