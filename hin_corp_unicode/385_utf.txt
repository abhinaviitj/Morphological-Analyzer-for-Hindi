<शोचिअल् श्चिएन्चे><झोउर्नलिस्म्><षट्नकर् फन्डेय्><ःइन्डि फट्रकरिट-फ्रेम्च्हन्ड् अउर् ःअम्><१९८८><फ्रवेएन् फ्रकस्हन्><णेत् ढेल्हि><८८ टो ९३><२५००><फन्डेय्-ःइन्डि फट्रकरिट फ्रेम्च्हन्ड्>

मां की मृत्यु के बाद पिता ने दूसरा विवाह किया जिनसे दो पुत्र उन्हें
और हुए. पांच वर्ष की अवस्था में मौलवी साहब उन्हें उर्दू पढ़ाया करते.
गृह-शिक्षा के उपरांत क्वींस कॉलेज में उन्होंने नाम लिखाया. प्रेमचन्द
एम. ए., एल-~एल. बी. पास कर वकील बनने का अरमान लेकर शिक्षा के क्षेत्र
में आए थे. गृहस्थी के जवाल और दरिद्रता की दुर्दशा के कारण अनेक अवरोध
उनके प्रगति-~मार्ग में आते रहे जो उनके पांव को अष्ट धातु की बेड़ियां
बनकर जो लोहे से भी कठोर थीं; कसे हुए थे और वे चढ़ना चाहते थे अपने उच्च
लक्ष्य के हिमालय पर.
प्रेमचन्द बांसफाटक पर ट्यूशन करते थे. देह पर फटे कपड़े थे. पांव में
जूते नहीं थे. फीस माफ थी. पर और भी तो सब कुछ था जिसका उपार्जन उन्हें
करना पड़ता था. पांच-सात मील रोज नगर से पैदल चलकर लमही आकर श्वास लेते.
प्रारंभिक जीवन के थके इस कथाकार के समय में एक रुपये में बीस सेर जौ
मिलता था. उस समय कष्ट के बंधन थे कि कस-कसकर प्रेमचन्द उसमें बंधते जा
रहे थे. और अपने अडिग साहस से वे पीछे नहीं हट रहे थे.
गोरखपुर से संवत् १८९२ में पिता की बदली हो जाने पर वे एक तम्बाकू-~फरोश
के लड़के के दोस्त होकर चोरी से हुक्का गुड़गुड़ाते, मिडिल में पढ़ते और
खाली समय में अपने लड़कपन के दोस्त के साथ `होशरुबा' पढ़ा करते थे.
प्रेमचन्द ने लिखा है, `मेरा जीवन सपाट समतल मैदान है, जिसमें गड्ढे तो
कहीं-कहीं हैं पर टीलों, पर्वतों, घने जंगलों, गहरी घाटियों और खंडहरों
का कोई स्थान नहीं है.' सचमुच प्रेमचन्द ने जीवन-पर्यत भारतीय जीवन जगत
के सामाजिक, राजनैतिक, सैद्धांतिक, व्यवहारिक, कारुणिक, विलासितापूर्ण,
आर्थिक, ऐतिहासिक एवं संपूर्ण जीवन को मानवीय चेतना की कसौटी पर कसकर
समाधान समेत इस प्रकार जन-~आत्मा का चित्रण किया कि उनका साहित्य भारतीय
किसानों की कथा मात्र न होकर हमारे समाजिक जीवन की वास्तविक संकेत-सारिणी
बन गई. वे केवल एक कोने में केन्द्रित न होकर भारतीय जीवन के विस्तृत
सपाट मैदान में अपनी दृष्टि फेरते थे और उसमें उनकी दृष्टि में जो कुछ भी
उत्तम, मध्यम या निकृष्ट रूप में होकर हमारी चेतना को जन्म-जन्म तक
आप्लावित करता रहेगा. जिस दरिद्रता का अनुभव उनके जीवन में व्याप्त हो
गया था और जिसका समाधान करने के लिए प्राणपण से अन्तिम क्षण में भी
लेखनी लेकर जुटे थे, उसके मूल में उनका अपना आन्तरिक और सामाजिक असन्तोष
था. प्रेमचन्द के साहित्य में उन्हें स्थान मिला जो कंगाल थे जिनकी लाशें
बिना कफन मरघट में फूंकी जा रही थीं और एक ओर ऐसा सीमित सामाजिक वर्ग था
जो वेश्याओं के गले में श्रृंगार के लिए सौ-सौ रुपये के नोटों का हार
पहनाने के लिए उनकी एक-एक अदा पर निछावर हो रहा था. दोनों वर्ग प्रेमचन्द
के साहित्य चित्रण के सही पात्र बने. उनकी अपनी दृष्टि थी. और सामाजिक
मान्यता की अपनी मौलिक कसौटी थी. भारतीय जीवन चिन्तन की सामयिक
उत्थानवादी परम्परा व्यवस्था की अवर्णनीय स्वाभाविक सहजता थी.
कथाकार प्रेमचन्द को अपने प्रारंभिक संघर्षपूर्ण जीवन में जब घर में
विमाता का ताना सहना पड़ रहा था, पैसे के नाम पर ट्यूशन का द्रव्य था और
मीलों लम्बे चक्कर करने पड़ते थे, ऐसी कठिन अवस्था में उन्होंने दसवीं
कक्षा द्वितीय श्रेणी में उत्तीर्ण की. पुन: हिन्दू स्कूल में नाम
लिखवाया. पर जैसा अनेक साहित्यकारों के साथ हुआ था, वे भी गणित में नहीं
चल पाए और उन्हें पढ़ाई से तिलांजलि ग्रहण करनी पड़ी. इसी बीच उनके
ननिहाल वालों के यत्न से उनकी जानकारी और स्वीकृति के बिना ही उनका विवाह
संवत् १८५२ में बस्ती के रामपुर में उनकी इच्छा के विरुद्ध कर दिया गया.
उस समय वे पन्द्रह वर्ष के किशोर थे. उनकी पत्नी वय में उनसे प्रौढ़ थीं
प्रेमचन्द का ह्रदय उनमें व्याप्त नहीं हो पाया. वे कुरूप थीं. प्रेमचन्द
ने अपनी पहली पत्नी को तिलांजलि दे दी. प्रेमचन्द के आलोचकों ने उनके
जीवन की इस तिलांजलि को `प्रगतिवादी पथ-निर्माण' के रूप में आंका है. पर
सत्य तो यह है कि भारतीय जीवन-पद्धति और नारी-पुरुष के संबंधों की
आधारशिला पर यदि इस कृत्य को आंका जाए तो प्रेमचन्द के जीवन की एकमात्र
कमजोरी यह कृत्य थी. कई प्रत्यक्ष द्रष्टाओं के कथनानुसार प्रेमचन्द की
प्रथम पत्नी का अन्त बड़ा कारुणिक रहा. लेकिन यह आधुनिक सभ्यता और
संस्कृति की रोशनी से परिपाश्र्व में देखा जाए तो प्रेमचन्द ने संवत्
१८६२ में समाचारपत्र में प्रकाशित फतेहपुर के सीलमपुर गांव के श्री
देवीप्रसाद की विधवा पुत्री के `विवाह विज्ञापन' के आधार पर श्रीमती
शिवरानी देवी से अपना पाणिग्रहण संस्कार संपन्न करके एक नया आदर्श और
नूतन दृष्टि से अपनी प्रगति का परिचय दिया. शिवरानी देवी प्रेमचन्द की
जीवन-सहचरी थीं. उनके निर्माण में अपना अमूल्य सहयोग वे देती थीं.
आपत्तिकाल में प्रेमचन्द को उन्होंने भारतीय नारी की भांति सर्वदा संतोष
और स्नेह दान दिया था. शिवरानी प्रेमचन्द की आत्मा की स्थायी
मान्यता-प्राप्त धरोहर थीं. प्रेमचन्द ने लिखा भी है, " मैं विवाह को
आत्मविकास का साधन समझता हूं. स्त्री-पुरुष के संबंध का अगर कोई उद्देश्य
है तो यही है, वरना मैं विवाह की कोई जरूरत नहीं समझता."
उनके पिता भी चल बसे. कठिनाइयों का अम्बार उनके माथे से भी ऊंचा उठ चुका
था. आर्थिक विषम परिस्थितियों के वशीभूत होकर प्रेमचन्द ने अठारह रुपये
मासिक वेतन पर अध्यापकी कार्य प्रारम्भ किया. पर अस्वस्थ वातावरण के कारण
उन्होंने अध्यापक पद से अपने को विलग कर लिया. पुन: बस्ती के एक
गवर्नमेंट स्कूल में वही कार्य करना पड़ा. गोरखपुर आकर उन्होंने बी. ए.
किया. संघर्ष और शिक्षा साथ-साथ चलती रही. देश नयी अंगड़ाई ले रहा था.
गांधी के नेतृत्व में स्वतंत्र नव-चेतना का बिगुल बज रहा था, फिर भी लगभग
२० वर्ष तक प्रेमचन्द अपना कार्य करते रहे. सन् १८२१ में गांधी के
गोरखपुर के भाषण और जनान्दोलन से प्रभावित होकर तथा फिराक गोरखपुरी के
अह्वान पर उन्होंने नौकरी से त्याग-पत्र दे दिया. उन्होंने लिखा है,
"महात्माजी के दर्शनों का यह प्रभाव था कि मुझे जैसा मरा हुआ आदमी भी चेत
उठा." महात्माजी का प्रभाव था या जन-आंदोलन की पुकार, जो कुछ भी हो; अब
हिन्दी को एक श्रमिक कथाकार मिला और प्रेमचन्द हिन्दी कथा साहित्य के
भंजार की श्रीवृद्धि के कारण बने. अब वे अपने गांव में रहकर स्वाध्याय और
लेखन में रत रहने लगे.
एक वर्ष गुजर गया. आर्थिक कठिनाइयां पांव तोड़कर उनके सामने बैठ गई थीं.
पुन: संवत् १८७८ में कानपुर के मारवाड़ी स्कूल में प्रधानाध्यापक होकर
गए. उनके स्वभाव की एक विशेषता थी कि वे किसी बात को बर्दाश्त नहीं कर
सकते थे. वहां प्रबंधकारिणी से उनकी नहीं पटी और वे काशी आकर सुसंपादित
क्रम से `मर्यादा' को ढेड़ वर्ष तक सम्पादित करते रहे. भविष्य में इसे कई
वर्षों तक डॉ. सम्पूर्णानंद संपादित करते रहे. इसके उपरांत काशी
विद्यापीठ में वे अध्यापक हुए. पर उसका कार्यक्षेत्र विशाल आक्रान्त
मानव-समूह था. वे मानवीय चेतना के अध्यापक थे. विद्यापीठ में छात्रों को
पढ़ाकर वे सुख और संतोष की श्वास ले सकते थे.
अभी भी प्रलोभन मिलता रहा. अलवर-नरेश ने ४०० रुपया मासिक पर अपने यहां
उन्हें बुलवाया पर वे अब कहीं न जाकर-साहित्य साधना करने लखनऊ चले आए.
अब प्रेमचन्द अध्यापक नहीं, `माधुरी' के संपादक थे. यहीं प्रथम बार उनका
जैनेन्द्र से साक्षात् परिचय हुआ. इधर आंदोलन था कि जनसमूह उमड़कर उसमें
बह रहा था और प्रेमचन्द `माधुरी' के माध्यम से साहित्य को नवचेतना का हार
पहना रहे थे. पुन: काशी आकर स्थायी रूप से वे प्रेमचन्द हो गए. `माधुरी'
को जब उन्होंने छोड़ा तो उनके सहकर्मियों में शिवपूजन सहाय भी थे.
गोदौलिया पर आज भी सरस्वती प्रेस है. अपने अनुज स्व. महताबराय और नवजादिक
लाल की सहायता से प्रेमचन्द ने सरस्वती प्रेस की स्थापना की. `हंस' और
`जागरण' निकालने लगे. प्रेस का भी काम चलता रहा. पर वह युग ऐसा था कि
थोड़ी पूंजी लगाकर घर का भी आटा गीला हो जाता था. प्रेस का काम मामूली
बूते का काम नहीं था. उन्हें बराबर घाटा मिलता रहा. `हंस' और `जागरण' से
उनका इतना पारिवारिक संबंध हो गया था कि उनके क्रमिक प्रकाशन किए बिना वे
जिन्दा ही नहीं रह सकते थे. प्रेमचन्द में लगन थी. विपत्ति सहने की आदत
पड़ गई थी. सब कुछ सह-सुनकर घाटा पर घाटा देकर वे `हंस' और `जागरण'
निकालते रहे और इसके लिए वे इतने परेशान रहते कि दिन-दिन भर भोजन की
चिन्ता उन्हें नहीं रहती थी. उनका साथ कर्मचारी देते थे. दिन भर की प्रेस
की कमाई वे नि:संकोच कर्मचारियों के सम्मुख टेबल पर रख देते थे और
सुविधानुसार उनमें वितरित करते थे. अपने लिए वे दाल में नमक जितना पैसा
ही लेते थे. वे मालिक थे पर मालिक से बढ़कर मित्र थे. वे कर्ज लेकर
कठिनाइयों में लोगों की सहायता करते थे. वे गरीब थे, पर दिल की गरीबी से
दूर रहते थे.
दिन भर प्रेस के काम से थककर शाम को छाता कन्धे पर रखकर लक्खी चबूतरा
आते. प्रेमचन्द पान और तम्बाकू के बड़े शौकीन थे और इसकी उन्हें इतनी
आवश्यकता थी कि न मिलने पर घबरा उठते थे. वहीं से अपने एक प्रिय दुकानदार
से तम्बाकू लेते. बूढ़े पान वाले से ढोली का पान लेते. छाते की डांडी में
उसे लटकाकर पैदल ही चलते और जब इक्का के लिए जेब में पैसा न होता; सूरज
डूबता रहता, वे इस दूरगामी पथ पर बिना किसी हिचक के पैदल ही पांडेपुर से
मील-डेढ़ मील आगे चले आते. वे कितने सरल, सद्व्ययी और शालीन थे इसकी
कल्पना उनकी महानता का द्योतक है. उनका इतिहास हाथों से न लिखकर उन
स्थानों पर अंकित है जहां-जहां उनके अमर स्मरणचिन्ह के चित्र बिखरे पड़े
हैं.
प्रेमचन्द पहले उर्दू में लिखते थे. आज भी उर्दू वाले प्रेमचन्द को अपना
कहते हैं. पर हिन्दी के विशाल क्षेत्र को अछूता और अपूर्ण देखकर अपनी कुछ
उर्दू रचनाओं के माध्यम से और मौलिक रचनाओं की पीठिका स्थापित कर
प्रेमचन्द हिन्दी में आए. वे अनुवादक भी थे. वे प्राय: अपने मन के संतोष
और पसन्द की रचनाओं को उत्तम ढंग से प्रकाश में लाने के लिए अनुवाद किया
करते थे. उन्होंने सब मिलाकर जो कुछ भी हिन्दी कथा के क्षेत्र में किया,
वह साहित्य का मील-स्तम्भ हो गया. उनके लिखने का ढंग निराला था. वे शांत
और एकान्त कमरे में बैठकर लिखा करते थे. वे सफेद चादर पर मसनद का सहारा
लेकर बिना किसी व्यक्तिक्रम के नियमित रूप से कई घंटों तक लिखते रहते.
ऐसे समय शिवरानीजी उनके लिए चिलम का नया तम्बाकू तैयार रखतीं और अन्य
सुविधाएं भी धर्मपत्नी के रूप में वे देती रहती थीं. कुछ लिखने के बाद,
चाहे वह संपादकीय नोट ही क्यों न हो, वे अपने मित्रों को पढ़कर सुनाया
करते और उनकी स्पष्ट सम्मति जानकर उन्हें सुख मिलता था.
बहुत दिनों तक प्रेमचन्द बेनिया में भी रहे. बेनिया जच्चा-बच्चा अस्पताल
के पूरब की ओर एक अखाड़ा है और उस अखाड़े के ठीक पूर्वोत्तर के सीध में
एक लाल ईंटों वाला मकान है. उस मकान में उसके जीवन के अनेक अमूल्य दिवस
बीते हैं. वे प्राय: प्रात:काल बेनिया बाग में खुले मैदान में टहला करते
थे. उनके संसर्ग में उन दिनों काशी के साहित्यकारों में जो लोग आए, उनमें
प्रसाद, शांतिप्रिय द्विवेदी, कृष्णदेवप्रसाद गौड़, बलदेवप्रसाद मिश्र,
देवनारायण द्विवेदी, विनोदशंकर व्यास और रुद्र काशिकेय प्रमुख थे. वे
अपने साहित्य की सृष्टि एकांत में करते थे. यहां भी सामाजिक जीवन की
कामना से रहित इस लेखक के सुख में दुख की कहानी छिपी रही. स्मरणीय है कि
काशी में प्रसादजी साहित्य और जीवन--दोनों क्षेत्रों में रईस थे.
प्रेमचन्द के समय में अनवरत रचनाएं कर रहे थे. उन दिनों की काशी आज की
काशी नहीं थी. साहित्य-संसार में काशी प्रेमचन्द, प्रसाद, रत्नाकर,
रामचन्द्र शुक्ल, श्यामसुन्दर दास, हरिऔध, लाला भगवानदीन जैसी विभूतियों
की प्रेरणादायिनी साहित्य-भू-जननी थी. उन दिनों काशी के साहित्य जगत की
कुछ और ही ललाम छटा थी प्रेमचन्द की अनेक पाण्डुलिपियां श्री मुरारीलाल
केडिया के संग्रहालय में देखने का अवसर मुझे मिला है. उनके आधार पर निम्न
बातें प्रकाश में आती हैं. प्रेमचन्द उर्दू या हिन्दी, जिस भाषा में
कथाएं लिखते, उनके सामने आंखों-देखा भारतीय जीवन होता था. अनेक वास्तविक
व्यक्तियों के नाम टिप्पणी सहित अंग्रेजी में वे नोट करते थे और उसी के
आधार पर अपने चरित्र का चित्र उन्हें स्पष्ट होता जाता था और अपनी अमर
लेखनी से वे उसे वाणी देते जाते. उनका अक्षर मोती की लड़ी-सा मनोरम था.
किसी रचना के प्रारम्भ में वे अंग्रेजी में नोट लिखते थे. उनकी
पाण्डुलिपियां स्पष्ट बिना काट-छांट की हैं. वे लिखते समय कट-पिट नहीं
करते थे. कहीं कोई भी परिवर्तन नहीं. यह उनकी सधी शैली और
लेखन-शिल्प-श्रम का रूप था.
उनकी महानता के उदाहरण इतिहास की वस्तुएं हैं. सुदर्शन काशी आए.
प्रेमचन्द से घर भेंट नहीं हुई और वे होटल में टिक गए. सवेरे-सवेरे होटल
में एक घनी मूंछों वाला साधारण आदमी सुदर्शन को खोजता हुआ आया. वे थे
नहीं, गंगास्नान के लिए गए थे. जब सुदर्शन लौटे, वह बैठे हुए थे. जब
सुदर्शन ने उन्हें नहीं पहचाना तो प्रेमचन्द ने स्वयं अपना परिचय दिया.
सुदर्शन आकाश से गिरे. अरे! इतना महान आदमी इस सामान्य साधारण वेशभूषा
में! सुदर्शन उनसे इतना प्रभावित हुए कि जन्म-भर उनकी इस साधारण-शालीनता
की कहानी कहते रहे. दिल्ली में साहित्य सम्मेलन में बिना किसी सूचना के
वे पहुंच गए. कंधे पर कम्बल था. जैनेन्द्र, सुंदरलाल, भगवानदीन ने जब
उन्हें पहचाना तो आश्चर्य में आकर कहने लगे, "तार दे देना चाहिए था."
प्रेमचन्द का उत्तर था, "क्यों? बारह आने पैसे मुझे काट रहे थे क्या?"
लोग क्या जवाब देते, ताकते रह गए.
पटना में एक साहित्य गोष्ठी में लखनऊ से आकर सभापतित्व करने का उन्होंने
वचन दिया था. संयोजक महोदय उन्हें स्टेशन पर खोज रहे थे, पर उन्होंने
साधारण वेशभूषा के कारण प्रेमचन्द को पहचाना नहीं. वे व्याकुल हो गए पर
निश्चित समय पर उनकी घबराहट पर प्रेमचन्द उनके सामने मौजूद थे. दिखावट से
उन्हें खास नफरत थी. अपने मित्रो को पत्र में उन्होंने जो कुछ लिखा, वह
स्पष्ट और सत्य होता था. उनमें उनके जीवन की विषम परिस्थितियों का चित्र
रहता था. वे भूख लगने पर अपने मित्रों के साथ पटरी पर बैठकर चाट खाया
करते थे. लोग क्या कहेंगे, इसकी उन्हें परवाह नहीं थी.
अवध उपाध्याय उनके कटु आलोचक थे. पर जब भी प्रेमचन्द उनसे मिले, विहंसते
हुए और अपनी आलोचना की बात छेड़ने पर वे उसे टाल जाते थे. अवध उपाध्याय
इस व्यवहार से इतने प्रभावित हुए कि प्रेमचन्द की मृत्यु पर पेरिस से
अन्नपूर्णानन्द को उन्होंने लिखा, "वास्तव में मैं नहीं जानता कि हिन्दी
संसार प्रेमचन्द के स्मारक के लिए अवश्य प्रयत्न करेगा. अन्नपूर्णा!
स्मारक ठीक है. तुम भी इसमें सहयोग देना. यदि तुम्हारे प्रयास से उनके
कुटुम्ब की देखरेख हो सकी तो मैं तुम्हारा जन्म भर आभारी रहूंगा." यह थे
प्रेमचन्द! जिससे उन्होंने आंख मिलाई, आंखों के माध्यम से ही वे उनके
ह्रदय में प्रविष्ट हो गए. अवध उपाध्याय का यह पत्र २६ फरवरी सन् १९३७ को
पेरिस से लिखा गया था.
सन् १८३४ में ८००० वार्षिक कांन्ट्रैक्ट पर वे फिल्म कम्पनी में काम करने
के लिए बम्बई चले आए. पर प्रोड्यूसरों के पब्लिक टेस्ट से वे निराश हो गए
और जैनेन्द्र को उन्होंने लिखा, "जी चाहता है, यहां से छुट्टी पाकर अपने
पुराने अड्डे पर जाकर बैठूं. वहां धन नहीं है, संतोष अवश्य है. यहां तो
जान पड़ता है, जीवन नष्ट कर रहा हूं." उनकी `मजदूर' कहानी को काट-छाटकर
फिल्म का रूप दिया गया था, जो उन्हें पसन्द नहीं था. एक साल के भीतर ही
वे काशी आ गए. साहित्यिक फिल्मों की बात मन की मन में रह गई. हां, कुछ
अर्थ अवश्य मिला, पर मन का संतोष न मिला. उन्होंने पैसों से प्रेस का
कर्ज अदा किया. काशी में रहकर नियमित रूप से उनकी साहित्य-साधना चलती रही
और जीवन के अन्तिम दिनों में जब हिन्दी का यह महान कथाकार हमारे बीच से
उठा तो उसके सामने `मंगल-सूत्र' के अपूर्ण बिखरे पृष्ठ, लेखनी और
परिस्थितियों की काली स्याही थी. यह महान कथाकार १६ जून, सन् १८३६ को
बीमार पड़ा. चिकित्सा चलती रही. ८ अक्टूबर, सन् १८३६ को प्रात:
प्राण-पखेरू उड़ गए. उन्हें प्रात: तक साहित्य के उत्थान की चिन्ता थी.
उनकी मृत्यु के समय जैनेन्द्र उनके समीप थे.
प्रेमचन्द की महत्त्वाकांक्षाएं थीं. वे हिन्दी में एक उत्तम कोटि का
दैनिक चाहते थे. पर वे यह नहीं कर पाए. मन की बात कुछ मित्रों तक ही
सीमित रह गई. ३ जून, सन् १८३० को बनारसीदास चतुर्वेदी को एक पत्र
उन्होंने लिखा था, "मेरी आकांक्षा कुछ नहीं है.--धन या यश की लालसा मुझे
नहीं--. मोटर और बंगले की हविश मुझे नहीं--. हां, यह जरूर चाहता हूं
दो-चार ऊंची कोटि की पुस्तकें लिखूं. पर उनका उद्देश्य भी स्वराज्य-विजय
ही है. मुझे अपने दोनों लड़कों के विषय में कोई बड़ी लालसा नहीं, यही
चाहता हूं वे ईमानदार, सच्चे और पक्के इरादे के हों. विलासी, धनी और
खुशामदी सन्तान से मुझे घृणा है.--
