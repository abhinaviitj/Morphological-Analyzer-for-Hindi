<ळिटेरटुरे><ठ्रवेलोगुए><ंइस्ह्र, खन्हइयलल् 

`प्रब्हकर्'><ठप्टि फग्डन्डियोन् फर्><१९८९><भ्हर्टिय शहिट्य
फ्रकस्हन्><ंएएरुट्><४८-५३><२०९८><ंइस्ह्र ख्.-ठप्टि फग्डन्डियोन् फर्-ठ्र्-औ>
उनका मस्तिष्क और उँगलियांॅ अनुभव के रस में पगी हुई भी थीं और पकी हुई
भी . संचालक-मण्डल में यह चर्चा चली थी कि सम्पादकीय विभाग में एक आदमी और
बढ़ाया जाये, पर सम्पादक जी के विकसित मेरे मस्तिष्क को वे पहचानते थे और एक
पत्रकार के रुप में मेरे उज्ज्वल भविष्य की सम्भावनाएँ भी उनकी कल्पना में
स्पष्ट थीं . फिर मेरे प्रति उनका अथाह सद्भाव ! उनकी ममता ने मेरे विकास
में `विकास' के द्वारा जो कार्य किया, उसे मैं कैसे भूल सकता हूँ ? `अपनी
बात' शीर्षक से सम्पादकीय नीति-घोषणा में मैंने सेवा का क्षेत्र `पार्टी,
दल या किसी विचार-विशेष के प्रचार से दूर' व्यापक राष्ट्रीय रुप में
रखा . इसमें किसान, मज़दूर, मध्यम वर्ग, हरिजन और महिला-वर्ग समाये हुए
थे, पर उसका यह खण्ड उस काल और परिस्थिति को देखते हुए उल्लेखनीय है :
"भारत में एक तीसरा समुदाय भी है, जिसे आज की बोलचाल में पूँजीपतियों का
समुदाय कहते हैं . इसकी तिजोरी में धन है और हाथों में साधन . यह यदि चाहे
तो भारत की महत्त्वपूर्ण सेवा कर सकता है और इस प्रकार अपने अस्तित्व को
स्थिर और गौरवपूर्ण बना सकता है, पर इसमें अधिकांश भाग ऐसा है जिसे भारत से
कोई सम्बन्ध नहीं, `खाओ-पियो, मौज उड़ाओ' ही इसका जीवन-सूत्र है . विदेशों
से आने वाला अधिकांश माल इसी के घर में खपता है . "भारत में राष्ट्रीयता की
लहर आने के बाद यह भी प्लेटफ़ार्म पर आने लगा है और भीतर से ज्यों-का-त्यों
होने पर भी यह कभी-कभी सार्वजनिक संस्थाओं को भी `अमन सभा' के साथ ही चन्दा
दे देता है . राष्ट्रीय कार्य-कर्ताओं के सामने बहुत सम्मानपूर्ण व्यवहार
करते हुए अपनी देशभक्ति के गीत गा देता है, यदि यह कारख़ानेदार है तो दीनता
से भी अधिक दीन मज़दूर के खून की आख़िरी बूँद को भी चूसने की फ़िक्र में
रहता है, और ज़मींदार या साहूकार है तो दरिद्रता की मूर्ति किसान की तमाम
उपज ले कर अपने भण्डार में रखने के बाद भी उसके बर्तनों और बैलों को कुड़क
कराने के लिए तैयार रहता है . पर यह जागृति का युग है और वर्तमान प्रगति को
देखते हुए बिना किसी आतंक के हम कह सकते हैं कि अब अधिक दिन तक समाज का यह
रुप नहीं रह सकता . " `विकास' नहीं चाहता कि भारत में वर्ग-युद्ध का वातावरण
उत्पन्न हो . उसकी इच्छा है कि भारत की ऊँची अट्टालिकाएँ त्याग के आलोक से
प्रकाशित हो उठें, पर यह सब पूँजीपतियों के हाथ की बात है . हम जानते हैं
और पूँजीपतियों को यह जानना चाहिए कि समय बड़ा कठोर है और अब विचार के लिए
और अधिक समय वह नहीं दे सकता . उसका `साम्य सन्देश' हमें सुनना ही पड़ेगा,
उसे हम स्वेच्छा से सुनें या विवशता से व्यथित हो कर !" वर्षों-युगों
के बाद जब मैं अपना लिखा यह अंश पढ़ता हूँ तो यह सोच कर मुझे गहरा सन्तोष
अनुभव होता है कि देश की उथल-पुथल का स्वप्न पूरी स्पष्टता से मेरी चेतना
में आ चुका था और मेरे लिए देश की स्वतन्त्रता के अहिंसक संग्राम में भाग
लेने का अर्थ यही नहीं था कि ग़ुलामी नष्ट हो, अंग्रेज़ भारत से भागें,
यह भी था कि समाज का पिछड़ा-दबा वर्ग उभरे और स्वतन्त्रता के साथ समानता के
सूर्य का भी देश में उदय हो . कहूँ, नयी समाज-व्यवस्था, जिसमें शोषण न हो,
विषमता न हो, मेरे विचारों पर स्पष्ट रुप में छाई हुई थी . इस स्पष्टता का
उद्भव मुझमें १९३२ में हुआ जब इमर्जेंसी पावर आर्डिनेंस में मुझे एक वर्ष और
छ: मास की जेल हुई और मैं फ़ैज़ाबाद जेल में कई महीने रहा . मैं `बी'क्लास
का क़ैदी था और फ़ैजाबाद जेल को पूरे उत्तर प्रदेश के `बी' क्लास क़ैदियों
का केन्द्र बना दिया गया था . वहाँ बहुत प्रबुद्ध राजनैतिक कार्यकर्ता थे,
जो पढ़ने-लिखने में अपना काफ़ी समय लगाते थे . उनके पास समाजवाद की काफ़ी
अच्छी पुस्तकें थीं . सरदार नर्मदा प्रसाद सिंह, पण्डित बालकृष्ण शर्मा
`नवीन', मौहनलाल गौतम, सादिक़ अली, प्रो.  कृष्णचन्द्र आदि-आदि दस-बारह
साथी तो बहुत ही अध्ययनशील थे . मैं उनके साथ बराबर राजनैतिक विषयों पर
चर्चा किया करता था और उनसे लेकर पुस्तकें भी पढ़ता था . इस उत्तम सत्संग
ने मेरे सहज मानवतावादी चिन्तन को परिपुष्ट भी किया और परिष्कृत भी, सबसे
बड़ी बात यह कि मेरे चिन्तन को वैज्ञानिक दृष्टि दी, जबकि आम कांग्रेसी का
सब कुछ उसकी श्रद्धा ही थी . नागरिकों के अधिकारों की घोषणा का जो प्रस्ताव
कराची कांग्रेस ने पास किया था, उसे भारत के भावी संविधान का संक्षिप्त
रेखाचित्र ही कहना चाहिए . `विकास' के इस अंक में मैंने उसे पूरा का पूरा
छापा और स्मरणीय बात यह है कि शीर्षक लगाया--`कांग्रेस का स्वराज्य' .
इसी अंक की एक टिप्पणी है--`शान्ति का पुजारी' . इससे स्पष्ट है कि घटनाओं
को ध्यान से देखने, उनके रहस्यों को खोजने और उनसे भविष्य की सम्भावनाओं
को पढ़ने की प्रवृत्ति मुझमें विकसित हो रही थी . टिप्पणी इस प्रकार है :
"इस वर्ष शान्ति-रक्षा का `नोबल पुरस्कार' इंग्लैंड के प्रसिद्ध राजनीतिज्ञ
श्री आर्थर हैण्डर्सन को दिया गया है . मि.  हैण्डर्सन ने शान्ति-रक्षा
का जो उपाय किया, वह यही कि इधर बहुत दिनों से नि:शास्त्रीकरण का आप
एक इन्द्रजाल रच रहे हैं . यह इन्द्रजाल कई बार टूटा, पर अपने इस अनथक
नेता के कारण उसका दुबारा समाँ बँधते देर नहीं लगी . इंग्लैंड के हथियार
बनाने वाले कारख़ानों में ओवरटाइम काम चल रहा है, पर विश्व-शान्ति के लिए
नि:शस्त्रीकरण का सन्देशवाहक भी वही है . "यह एक राजनैतिक रहस्य है .
असल में बात यह है कि भावी युद्ध सबसे महँगा इंग्लैंड को ही पड़ेगा और
निश्चय ही उसके फ़ौलादी पंजे की उँगलियों के ढीला पड़ते ही कुछ `टुकड़े'
उससे छूट जायेंगे, पर इंग्लैंड इस घाटे के लिए तैयार नहीं . उसके वैराग्य
का यही मर्म है . मि.  हैण्डर्सन इस वैराग्य-नाटक के प्रमुख सूत्रधार हैं
. इस साम्राज्यवदी शान्तिदूत की शान्ति-रक्षा की यही रुपरेखा है ." दूसरे
विश्व-युद्ध (१९३९-४५) के होने का निश्चित विश्वास, उस विश्व-युद्ध में
विश्व की महाशक्ति इंग्लैंड के लुंज-पुंज हो जाने का निश्चित विश्वास, उस
क्षत-विक्षत दशा में भारत जैसे देशों का उसके पंजे से निकल जाने का निश्चित
विश्वास, घटनाओं के घटित होने से ५ वर्ष पूर्व (और अगले युद्ध के ५ वर्ष
भी उसमें जोड़ दें, तो दस वर्ष पूर्व) ही मेरी चेतना में स्पष्ट था . डॉ.
कमलाकर की कहानी `साहित्य-संसार' स्तम्भ के लेखक डॉ.  कमलाकर एम.  ए.
, डी.  लिट.  का कहीं अस्तित्व नहीं था और वह भी स्तम्भों पर चिपकाये हुए
नामों में एक छद्म-नाम ही था, पर सम्भवत: भाग्य भी कोई चीज़ है कि यह नाम
`विकास' के जीवन की एक ऐसी कहानी बन गया कि इसने मुझे पण्डित बनारसीदास
चतुर्वेदी के अट्टहासों से उठा कर महात्मा गांधी के न्यायालय तक पहुँचा दिया
. वैसे तो इस कहानी की रचना का काल लम्बा है और यह `टुकड़े-टुकड़े दास्ताँ'
की शैली में रची गई थी, पर मैं इसे समन्वित रुप में यहीं इसलिए लिख रहा हूँ
कि आगे बढ़ कर पाठकों को पीछे मुड़ कर इसका कोने-से-कोना न मिलाना पड़े
. किसी स्वतन्त्रता-साधक हिन्दी साप्ताहिक में स्थायी रुप से साहित्यक
स्तम्भ का चालू होना `विकास' की अपनी नवीनता था, इसलिए उसकी नवीनतापूर्ण
टिप्पणियों की ओर शीघ्र ही सबका ध्यान आकर्षित हो गया . श्रद्धेय प्रेमचन्द
जी, सेठ गोविन्ददास जी और राष्ट्रकवि मैथिलीशरण गुप्त जैसे शिरोमणि महाजनों
ने जब अपने पत्रों में डॉ.  कमलाकर का उल्लेख किया, तो मैं और सम्पादक
जी खूब हँसे . पर तभी साप्ताहिक `योगी' (पटना) के सम्पादक भाई रामवृक्ष
बेनीपुरी का पत्र आया कि डॉ.  कमलाकार का डाक-पता लिखिए, तो हमारी `बोल गई
माई लार्ड कुकड़ूँ कूँ' ! पुरानी कहावत है कि एक झूठ को छिपाने के लिए सौ झूठ
और बोलने पड़ते हैं, तो मैंने डॉ.  कमलाकर का नया जीवन-चरित्र रचा--"डॉक्टर
साहब विश्व-विद्यालय की प्राध्यापकी छोड़ कर हमारे ज़िले के एक क्षेत्र में
ग्राम-सेवा-आश्रम बना कर बैठ गये हैं . `विकास' में यह स्तम्भ लिखना उन्होंने
इसी शर्त पर स्वीकार किया है कि उनका पता किसी को न बताया जाये . हमारा
आदमी सप्ताह भर के दैनिक, साप्ताहिक, मासिक पत्र ले जाता है और टिप्पणियों
का लिफ़ाफ़ा उनसे ले आता है; बस यही प्रति सप्ताह का क्रम है . आशा है,
उनका पता न बताने पर आप नाराज़ न होंगे ." बेनीपुरी जी धाकड़ आदमी थे,
फिर मेरा-उनका सम्बन्ध दो भाइयों जैसा था . उनके ही शब्द हैं--"प्रभाकर और
बेनीपुरी एक ही चन्दन-वृक्ष के दो टहने हैं ." तो उन्होंने उसी सप्ताह से
`योगी' में साहित्यिक टिप्पणियों का स्तम्भ आरम्भ कर दिया . उस पृष्ठ की
कुछ टिप्पणियाँ तो उनके कार्यालय में लिखी जातीं और एक-दो टिप्पणी वे डॉ.
कमलाकर की ले लेते . `उद्धृत' इसलिए नहीं लिखा कि `विकास' का नाम वे लेते
ही नहीं थे . मेरे पत्र के उत्तर में उन्होंने साफ़ लिख दिया था--"लो,
भैया कन्हैया, मत बताओ पता और करने दो अपने डॉक्टर को ग्राम-सेवा . हमारे
दफ़्तर में भी एक भोजपुरिया डॉक्टर आ गया है, अब देखना तुम भी उसके हाथ
और पैंतरे !" मैं अपने झूठे और बेनीपुरी के पैंतरे पर खुश हो ही रहा था
कि आया लाहौर से धमाका तार पं.  बनारसीदास चतुर्वेदी का, जो उन दिनों
`विशाल भारत' के सम्पादक के रुप में हिन्दी के आकाश पर छाये हुए थे . लिखा
था--"वापसी में परसों सहारनपुर उतर रहा हूँ, कमलाकर जी से अवश्य मिलूँगा ."
बड़ा धर्म-संकट था और तोबा करने पर भी क़ाजी से पीछा छूटने की गुंजाइश न थी
. पहुँचे हम सब स्टेशन . वो आई मेल गाड़ी, अपने डब्बे के दरवाज़े पर ही खड़े
दीखे चौबे जी और पूछा उन्होंने--"डॉक्टर कमलाकर आये हैं या गाँव चलना होगा
?" मैंने उनका हाथ पकड़ कर उतारा उन्हें प्लेटफ़ार्म पर और उन्होंने आँखों
का कैमरा फेरा सम्पादक जी आदि पर कि निशाना साधा श्रीमती प्रभा ने--"आपको
गाँव क्यों जाना पड़ेगा, यही हैं वे ." चौबे जी की उत्सुकता कली से फूल हुई
कि मैंने कहा--"वे बेचारे तो कब से आपके सामने खड़े हैं, पर आप ध्यान दें
तब तो !" रहस्य का विस्फोट हुआ कि चतुर्वेदी जी के अट्टहास से आसपास के
मुसाफ़िर भी चौक उठे . बोले--"भाषा का नख-शिख देख कर मैं सोचता तो था कि
यह आपका ही कारनामा है, पर आपने ग्राम-सेवा का ऐसा ड्रामा रचा कि मैं उलझ
गया !" कुछ दिन बाद प्रसिद्ध गांधीवादी अर्थशास्त्री श्री शंकरलाल बैंकर और
मेरठ गांधी आश्रम की एक विभूति श्री विचित्र नारायण शर्मा मेरे अतिथि थे,
सहारनपुर ज़िले में खादी की स्थिति का अध्ययन करने आये थे . शाम को आये,
भोजन किया और सो गये . मैं सुबह-ही-सुबह स्नान-ध्यान से निवृत्त हो उनका
अभिवादन करने गया, तो देखा कि कमरे के बायें कोने में भूमि पर बिस्तर जमाये
विचित्र भाई एक पुस्तक पढ़ रहे हैं और दाहिने कोने में शंकरलाल भाई ध्यानमग्न
भाव से अपना सुनहरा चश्मा लगाये हिसाब-किताब देख रहे हैं . विचित्र भाई
के साथ बन्धु-भाव था, वे और १९३२ के आन्दोलन में फ़ैजाबाद जेल की बैरक नं.
एक में साथ-साथ रहे थे . मैं उनके पास बैठ गया . उन्होंने पूछा--" `विकास'
में ठीक जम गये हो ?" मेरे भीतर संघर्ष की खुरखुरी अब भी खजिया रही थी .
धीरे से मैंने कहा--"ग़ुलामी के विरुद्ध संघर्ष तो `विकास' के द्वारा भी हो
रहा है, पर देवबन्द तहसील को बारडौली बनाने का जनून अब भी दबा नहीं है ."
पहले इसके कि विचित्र भाई कुछ कहें, शंकरलाल भाई ने बिना काग़ज पर से आँख
उठाये शान्त सबल स्वर में कहा--"विचित्र भाई, तुमने इन्हें `गांधी सेवा
संघ' में लेने के प्रश्न पर अब तक विचार ही विचार ही नहीं किया . अब इस
भूल का परिमार्जन होना चाहिए ." वे दोनों उठ खड़े हुए और देहात जाने के लिए
तैयार होने लगे . मैं उठ कर चला आया, पर मेरे भीतर प्रश्नों की खलबली मच गई
कि क्या अन्तर्यामी मुझे मेरे राष्ट्रीय स्वप्न के साथ जोड़ने की राह बना
रहे हैं ? `गांधी सेवा संघ' गांधी जी का एक निजी संगठन था . स्वतन्त्रता
के संघर्ष में जो लोग जूझ रहे थे, उनमें ऐसे भी कार्यकर्ता थे जो गांधी
जी के सत्य-अहिंसा के सिद्धान्त को नीति के रुप में ही स्वीकार करते थे और
ऐसे भी थे जो धर्म-सिद्धान्त की तरह इसे मानते थे . इन दूसरी तरह के लोगों
में से ही `गांधी सेवा संघ' के सदस्य लिये जाते थे . उन्हें मासिक रुप में
आर्थिक वृत्ति दी जाती थी और वे अपना पूरा समय देश के ही कामों में लगाते थे
. मैंने सोचा, क्या मुझे अब सब कुछ छोड़ कर इसी दिशा में बढ़ना चाहिए ? एक
दूसरे प्रश्न ने इस प्रश्न को उलझा दिया--यह भी तो सम्भव है कि मेरी शक्ति
और भावना को परख कर बापू मुझे देश का कोई और क्षेत्र एवं मोर्चा सौंपें
? मेरा अन्तर स्पष्ट था, मैं तब `गांधी सेवा संघ' का सदस्य नहीं बनूँगा
और अपनी क़लम हाथ में पकड़े-पकड़े स्वतन्त्रता के गांधी-आन्दोलन में भाग
लेता रहूँगा . वे दोनों कोई चार बजे देहात से लौटे . उन्हें मेरठ जाना था
. प्रभा जी के आग्रह पर उन्होंने जल्दी-जल्दी चाय-नाश्ता लिया और हम चारों
स्टेशन की ओर चले . रास्ते में धीरे से शंकरलाल भाई ने मुझसे पूछा--"आपको
कितना मासिक योग-क्षेम पर्याप्त होगा ?" मैंने कहा--"यहाँ संचालक-मण्डल ने
सम्पादक जी के लिए एक सौ रुपये और मेरे लिए साठ रुपये मासिक का प्रस्ताव
किया था, पर मेरे कहने पर चालीस कर दिया . सम्पादक जी ने भी स्वेच्छा
से अपने लिए पचहत्तर ही स्वीकार किये . चालीस ही संघ के लिए ठीक होगा ."
शंकरलाल भाई ने मार्मिक भाव से मेरी ओर कुछ देर देखा, तब कहा--"आप तुरन्त
अपना प्रार्थना-पत्र किशोरलाल भाई को भेज दें और योग-क्षेम के सम्बन्ध में
कुछ न लिखें, मैं अपने आप बात कर लूँगा ." मेरे मन में आया कि कहूँ, मेरे
साथ ही प्रभा जी को भी सदस्य बनाया जाये, पर मैं चुप रहा कि प्रभा जी अपना
स्थान वहाँ स्वयं बना लेंगी . मैंने अपना प्रार्थना-पत्र भेज दिया . यह बात
साथियों में फैल गई . सम्पादक जी ने कहा--"आपके जाने पर जाने यहाँ कौन आ
बैठे और जो आये, उसका स्वभाव-संस्कार कैसा हो ?" मैंने कहा--"आप चिन्ता
न करें . प्रार्थना-पत्र भेज दिया है, पर जाना न जाना तो अन्त तक अपने ही
हाथ में रहेगा ." मेरा मन कच्चा होने लगा कि आत्मीयता के निर्झर सम्पादक
जी के साथ काम करने का भी तो एक सुख है . मैंने यह प्रश्न अन्तर्यामी पर
छोड़ दिया--जो तुम करोगे, वही हितकर है . हमारे ज़िले में `गांधी सेवा संघ'
के दो सदस्य थे . उनमें एक की ऊपर पहुँच भी थी . उन्होंने मेरे विरुद्ध एक
पत्र किशोरलाल भाई को भेजा, पर मुझे इसका पता बाद में चला . कुछ दिन बाद
शंकरलाल भाई का कार्ड आया--"तुरन्त दिल्ली बिड़ला भवन में जमनालाल जी बजाज
से मिलो !" यह वह दिन था जब जमनालाल जी राजस्थान के सीकर ठिकाने में अनुचित
पाबन्दियों के विरुद्ध सत्याग्रह का नेतृत्व करने जा रहे थे . मैं उनके
सामने हुआ, तो बोले--"आप घर जाइए, सब ठीक है ." कुछ दिन बाद किशोरलाल भाई
का पत्र मिला--"आपके सम्बन्ध में एक पत्र आया है कि आप बहुत यश-लिप्सु हैं,
कई-कई नामों से लेख लिखते हैं और गुरुकुल में कभी पढ़े नहीं है, फिर भी आप
अपने नाम के साथ गुरुकुल की स्नातक डिग्री `विद्यालंकार' का झूठा प्रयोग
करते हैं . आपके उत्तर से आपकी सदस्यता के सम्बन्ध में कोई प्रभाव नहीं
पड़ेगा, क्योंकि गांधी जी से जमनालाल जी की बात हो गई है . आपका उत्तर इस
नियम के अनुसार आवश्यक है--जब एक पत्र फ़ाइल पर है तो उसकी जाँच का फल भी
फ़ाइल पर होना ही चाहिए ." मैंने दूसरे ही दिन किशोरलाल जी मश्रुवाला को,
जो संघ का काम देखते थे, पत्र लिखा, "मेरा यह सुविचारित संकल्प है कि मैं
`गाँधी सेवा संघ' की सदस्यता ग्रहण किये बिना ही अपना राष्ट्र-सेवा-कार्य
करता रहूँगा . आरोपों के सम्बन्ध में निवेदन है कि भारत धर्म महामण्डल
ने मूर्ति-पूजा विषय पर निबन्ध-प्रतियोगिता कराई थी . उसमें मेरा निबन्ध
सर्वोत्तम रहा .
