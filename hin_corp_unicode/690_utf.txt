<ळिटेरटुरे><णोवेल्><णेगर्जुन्><णयि फउड्ह्><१९८०><षज् खमल् फ्रकस्हन्><णेत् ढेल्हि><८०-८६><२०२०><णगर्जउन्, णयि फउड्ह्, णो>

+ बर्खा समय-समय और हिसाब से होती आई थी. अबकी खेती के रंग-ढंग अच्छे थे.
आधा सावन बीतते ने बीतते लोग अपने-अपने खेत आबाद कर चुके थे. धान के हरे-हरे पौधों
से एक-एक मैदान, एक-एक पाँतर हरियाली का समुद्र हो रहा था. बयार सिहकती तो इस
समुद्र की हरित-नील-लोल लहरियाँ सातों सागर की तरंगित सुषमा को मात कर जातीं;
खेतीहरों के मन-प्राण धान के लहराते पौधे देख-देख लहराया करते और भविष्य की सुनहरी
जालियाँ बुनने में उनकी आत्मा विभोर हो जाती . जनपद की शस्यश्यामला प्रकृति-सुन्दरी
अपनी ओर देखते रहनेवालों की बाहरी और भीतरी जलन छन-भर के लिए तो अवश्य ही मिटा
डालती...
तीज का त्यौहार आया और पण्डिताइन को रुलाकर चला गया. बिसेसरी की शादी हुई होती तो
घर-आँगन गीत और उछाह में आज फिर गनगना उठता-मुदा विधाता ने ही जब इस छोकरी का
कपार जला रखा है तो फिर नानी-नाना, मामी-मामा आखिर क्या करेंगे !
अपने दुखी मन को बहलाने के लिए बिसेसरी ने घर के पिछवाड़े की तरफ वाली खाली जमीन
को खुरपी से खोद-खोदकर तैयार किया. उसमें लंकेस, तारा,मधुरी और गेंदा के पौधे लगाये.
रामेसरी ने बाड़ी में तरकारियों के पौधे लगा रखे थे- भिंडी,तरोई, बैगन,नेनुआ. अरुई
और सूरन आप ही आप उग आये थें. दो पुश्त से इनकी खेती थोड़ी-कुछ पण्डित की बाड़ी में
होती आई थी. सो, बीज न डालने पर भी बरसात के आरम्भ में सूरन और अरुई की पेंपी यों
ही निकल आती.
तगर, कुमुदनी (छोटा कचनार), थलकमल, इन्द्रकमल,अड़हुल, कनेर,करबीर आदि कुछ भाड़ तो
पण्डित के दालान के आगे ही थे और कुछ बाड़ीवाली बगिया के अन्दर.
खोंखा पण्डित का खानदान धर्मभीरु और पूजा-पाठपरायण विद्धान ब्राह्मणों का खानदान
था. यह कुल कभी तो शक्ति का उपासक रहा होगा, अब लेकिन पंचदेवता का उपासक था.
कुलदेवता इन लोगों की भगवती उग्रतारा थी . इसलिए रंग-बिरंगे फूलों की आवश्यकता
पड़ती ही रहती. किसी ऋतु में फूलों की कमी न पड़ जाय, इस दृष्टी से भी फूलों के
अधिक से अधिक झाड़ लगाये जाते रहे होंगे.
मन्दार पहाड़ से पण्डित जी का पत्र आया था, वहाँ वह नवाह भाग-~वत पर बैठे गये थे.
भादों में गोड्डा के आसमान किसी गाँव में भागवत का एक पारायण और होनेवाला था.
आसिन की दुर्गा-पूजा के दिनों में भागपुर का कोई लखपति गारवाड़ी शप्तशती चण्डी का
सम्पुट पाठ करा-~वेगा, कातिक में डुमरिया की रानी साहेबा कातिक महात्म सुनेंगी...
टेढ़े-मेढ़े अक्षरों में खोंखा पण्डित ने यही सब लिखा था.
चिट्ठी बँचवाके आदि से अन्त तक सुना तो पण्डिताइन को बड़ा ही परितोख हुआ. वह भरके
बोली-अब बूढ़ा अगहन तक आवें तो आवें. इस बार गिरस्ती का सारा भार बच्चों के कन्धे
पर पड़ा. और तो कुछ नहीं, टुनाई की पढ़ाई में थोड़ी-बहुत बाधा होगी.
होगी ! हो रही है कि ?-रामेसरी ने कहा तो माँ ने साँस खींची. ओसार पर बैठकर टुनाई
भुना हुआ चिउड़ा तली हुई टेंगरा मछली के सहारे फाँक रहा था ! आधा भरे मुँह से
गलगलाती आवाज में बोला -इस बार मैं पास नहीं करूँगा !
-अशुभ बातें क्यों निकलती हैं तेरे मुँह से ?
पण्डिताइन ने बेटे को फटकारा
-तो होंठों को सिलाकर गूगाँ बन जाऊँ ?
तीखे स्वर में पण्डिताइन ने फिर डाँट बताई-फिर अलच्छ बात ! क्या हो गया है तुझे
आज ?
उड़द का बेसन लगाकर अरूई के पतों को लपेट रही थी रामेसरी, काट-काटकर चक्का
बनाना था और धूप में उन्हें तनिक सुखा भी लेना था. माँ की फर्माइश थी, आज की रोसोई
में इसी का तीमन बनेगा. सो वह पत्तों की डण्ठल काटती हुई बोली-होगा क्या, गौरी तो
कुछ करते-~धरते नही, सारा काम टुनाई को करना पड़ता है.
गिरिजानन्दन, दुर्गानन्दन, श्रीनन्दन और यदुनन्दन...सँझला था गौरी. श्रीनन्दन था
टुनाई का नाम और बुदुर था यदुनन्दन. बच्चन (गिरिजा) समस्तीपुर हाई-सकूल में
संस्कृत पढ़ाते थे. दुर्गानन्दन मधुबनी अदालत में किसी वकील का मोहर्रिर था. गौरी
मैट्रिक तक पढ़ा हुआ और अब होमियोपैथी के माथे पर अपना हाथ रखने जा रहा था. टुनाई
टेन्थ में और बुदुर मध्यमा के द्वितीय वर्ष में था.
बनिहार खोजना, बैलों को खिलाना-पिलाना, खेत में काम की निग-~रानी, काम पर कलेवा
पहुँचाना, सुबह-शाम खेती को देख आना-किसी काम में गौरी हाथ नहीं बँटाता था. उस पर
डाक्टर बनने की धुन सवार थी. ससुराल से हिन्दी मैटेरिया मेडिका उठा लाया था.
दवाओं का एक छोटा-सा बक्सा कहीं हाथ लग गया. अब क्या था ? छाती और पीठ की धड़कन
बतानेवाली छुच्छी-भर चाहिए थी, बस ! मनिआडर से फीस भेजकर घर बैठे डिप्लोमा मिल
ही जायेगा. प्रैक्टिस अपने हाथ की बात थी. बैद बनना कोई कठिन नहीं, लेकिन चूरन और
बड़िया तैयार करना भारी झझंट का काम मालूम पड़ा. हटाओ बखेड़ा, होमियो-~पैथी ठहरी
चिकित्सा की रानी...गौरी इसी को सिद्ध करने में लग गया. नतीजा वही हुआ कि
खेती-बाड़ी का सारा भार बेचारे टुनाई के कन्धों पर आ पड़ा. और वर्ष इन दिनों पण्डित ख
खुद मौजूद रहते तो लड़कों पर यह बोझ नहीं पड़ता था.
पण्डिताइन विजनी में किनारी लगा रही थी. सुईवाला हाथ उठा-~कर बोलीं-कल से टुनाई
अपना पढ़ें-लिखें मन लगा-लगाकर, देखती हूँ कैसे नहीं गौरी घर का काम करते हैं.
अपने पति के बारे में यह ऐलान सुनकर छोटी बहु का मन छोटा हो गया. और तो कुछ वह कर
नहीं सकी, खाना के लिए मचनेवाले ढाई साल के बच्चे को रोष-भरी भंगी में ठुनका दिया
और बोली-खा मेरा खप्पार !
बच्चा रो पड़ा.
उधर से सास बोली-मउगी का मिजाज सनक गया है ! उठकर लड़के को खाने को देती कुछ सो
तो हुआ नहीं, टुड्डी में जोर का एक टुनका दे दिया !
टुनाई नाश्ता कर चुका था. बाहर निकल आया. बुदुर पहले ही निकल चुका था.
गाँव के बाहर मैदान मे लड़के गेंद खेल रहे थे. जो गेंद खेलने में भाग नहीं ले पा
रहे थे, उनकी कबड्डी चल रही थी. तमाशबीन उतने नहीं थे जितने खेलनेवाले.
टुनाई को आते देखकर माहे खेल से हट आया. नजदीक आकर बोला-आज कई दिनों से
मैं तुम्हें खोज रहा था. बड़ा जरूरी काम है. जल्दी में तो नहीं हो ?
ऐसा कौन जरूरी काम आ पड़ा ?-टुनाई के दिमाग का कलपुर्जा गार्ड की सीटी के बाद
इंजन की तरह छुस-छुस कर उठा. दो महीने हुए, वे आपस में बोले नहीं थे. भेंट हुई हो
और जान-बूझकर न बोले हों या एक-दूसरे से मुहँ फेर लिया हो, बात ऐसी नहीं थी. खेती-
गिरस्ती के दिन थे. माहे भी अपने कामों में पिचास की तरह पिला पड़ा था. वह सिर्फ
मैदानी खेतिहर नहीं था. अपनी किसानी से भी गाँव के लिए उसने नया आदर्श कायम किया
था, नयी परम्परा स्थापित की थी. धरती को माहेश्वर ने तन और मन की समूची क्षमता
लगाकर पकड़ रखा था. चार कट्ठा भीठा खेत उसके पास, ग्वालों की टोली के नजदीक. तीन
वर्षों से जमीन के उन तीन टुकड़ों पर माहे ने मानो पसीना बहाया होगा, उपज भी खूब
हो रही थी-आलू और तम्बाकू. उन फसलों से दो-ढाई सौ की सालाना आमदानी थी. यह रकम घर
के फुटकल खर्च के लिए काफी होती. घर के पिछवाड़े जो बाड़ी थी उसमें तो चार-चार,
पाँच-पांॅच फसलें उगाता था. उसकी रसोई में दाल का खर्च नहीं, नित्तह साग-सब्जी-
नित्तह तीमन-तरकारी. झि अनी (तरोई), रम-~झि अनि (भिंडी), भाँटा (बैगन), मुर (मूली),
कोबी (गोभी), करेला,अरूई, ओल (सुरन), आलू, हरी मिर्च...क्या खरीदना
पड़ता था उसकी माँ को ? एक्को चीज नहीं ! चार छै थम केला के लगा रखे थे सो उनका
भी वंश-विस्तार होता ही आया था. धान के अपने खेत दो ही बिघा थे माहे के पास-चालीस
मन से कम तो कभी नहीं उपजाया उसने, कभी साठ और कभी पचास मन...प्रसंग छिड़ने पर
दर्द-भरी आवाज में वह कह उठता-सिंचाई और निकासी का इन्तजाम यदि कांग्रेसी सरकार
कर दे तो इन्हीं चार कट्ठा खेतों में १२५ मन धान उपजाकर दिखला दूँ मैं !...काम लेते
समय मजदूरों को अच्छा कलेवा देता था. मजदूरी में उसके यहाँ से कभी घटिया किस्म के
दाने नहीं दिये गये. एक बैल और एक गाय रखे हुए था, वे अपनी तन्दुरुस्ती के लिए
नौग-~छिया की समूची बस्ती के मवेशीवालों लिए नमूना थे. हलवाहा, हल और बैल एक दूसरे
किसान के साथ भाँज में चलता था.
सो, टूनाई ने सोचा-ऐसी क्या जरूरत आ पड़ी है कि माहे खेल छोड़कर उससे बातें करने
आया है ?
टुनाई ने कहा-जल्दी में होता तो इधर क्या करने आता ?
माहेश्वर के होंठों पर मुस्कान उभर आई, दाँतों की अगली कोर दिखाई दे गई.
टुनाई का बदन खाली था. माहे की देह पर अधबहियाँ बनियान थी. दो-एक दिन पहले ही बदली
हुई पीली जनऊ गले से लिपटी हुई थी. कपार पर बाई ओर घोड़े के खुर का वहीं सनातन
निशान था, बचपन की किसी दुर्घटना का स्मारक.
टुनाई के कन्धे पर माहे ने अपना दाहिना हाथ डाल दिया और ले चला उसे मैदान के छोर
की तरफ .
आगे दूब पर बैठ गये दोनों.
एक दूब नोंचकर माहे ने उसकी दो पोर खोंट ली नाखूनों से, उसे उसने मुँह में डाल
लिया. चबाता हुआ बोला- बिसेसरी के बारे में क्या सोच रहे हो तुम लोग ?
--क्या सोचेंगे ! सोचने और होने में भारी अन्तर हैं माहे, कि नहीं ?
--सो तो हइए है!
--तो फिर ?
--आखिर इस झंझट से छुटकारा पाने का कोई रास्ता तो निकलना ही चाहिए, कि नहीं ?
--नहीं कौन कहेगा इनमें ?
--तो ?
टुनाई चुप हो रहा था . वह क्या जवाब दे माहे को ? परिवार की गति-विधि नियमित करने
में अभी उसका क्या हाथ होता हैं ? कुछ नहीं.
इतना टुनाई को अच्छी तरह मालूम हो चुका था कि बिसेसरी का ब्याह अब कोई आसान काम
नहीं रह गया है. चतुरानन चौधरी की तरफ से इधर लोगों में यही बात फैलाई गई थी कि
वह नौगछिया से शादी कर आये हैं, अगहन में गौना होगा. इस प्रचार का फल यह हो रहा
था कि टुनाई के बड़े और मझले भाइयों ने रिश्ते के लिए फिर से जहाँ-जहांॅ बातचीत शुरू
की थी, बाद को उन सभी जगहों से जवाब का बँधा-बंॅधाया गोला छुटने लगा -ब्याही लड़की
को दुबारा ब्याह कर अब ओर कितना कमाएँगे पण्डितजी ? जो बात कहीं नहीं हो पाई वह
अब नौगछियावाले करने जा रहे है.?....
बीच में टुनाई किसी काम से दरभंगा गया था. वापस आते समय दरभंगा प्लेटफार्म पर एक
आदमी से अकस्मात् परिचय हुआ तो वह मानिकपुर-गढ़िया का निकला . हास-परिहास की मुद्रा
में उसने पीछे कहा- चलिए, पान खा आवें बाहर से. आप तो हमारे चतुरा बाबू के कुटुम्ब-
नारायण ठहरे ! पचास-साठ वर्ष बाद यह रिश्ता हमारे और आपके बीच कायम हुआ हैं.
महारानी जनक-लली की अनुकम्पा से ही यह काम हुआ समझिए..उसने टुनाई का हाथ पकड़ा
और पुल की ओर खींच ले जाना चाहा . टुनाई दुहरे संकट में पड़ गया! पिता का नाम
क्यों बता दिया ? मगर इस पर चुप रह जाना भी बउड़मपना होगा और बाहर चलकर इस
आदमी के दिये हुए पान के बीड़े स्वीकार करना तो बेवकूफी की हद हो जायेगी ! कैसा
रिश्ता और कुटमैती !....
टुनाई पहले खुद सँभला, पीछे कड़ी आवाज में उस आदमी को झाड़ दिया- भंग तो नहीं पी
आये हैं आप ! किसने बताया कि चुतरा चौधरी की शादी हमारे घर हुई हैं ? मेरे पिताजी
उन्हें ले जरूर आये थे, पर घर के और लोगों को वह जँचे नहीं . हमारे गाँव के पढ़े-
लिखे नौजवानों ने समझा-बुझाकर चौधरीजी को विदा कर दिया, उधर लड़की की तबियत एकाएक
खराब हो गई थी. कई कारणों से यह ब्याह हुआ नहीं, टल गया.
दाँत चियारकर वह टुनाई का मुँह ताकता रहा थोड़ी देर तक, फिर हँसने लगा- ही ही ही
ही हू हू हू हू हू हू ?
छन-भर बाद बोला--चलिए पान तो खा आवें ! छिलका छुड़ाने से बात यह पतली थोड़े हो
जाएगी ? ब्याह अभी नहीं हुआ है तो आगे होके रहेगा, आ कि नहीं ?
उस सनकी से बहस करना बेकार था . टुनाई उसकी नजर बचाकर दूसरी ओर जाकर ट्रेन की
प्रतीक्षा में खड़ा हो गया था.
इस प्रकार का बातें गाँव के और कई लोगों को सुननी पड़ी थीं . इस तरह की अफवाहे
चतुरा चौधरी के आदमी खूब फैला रहे थे .
