<ळिटेरटुरे><ःउमोउर्><खोह्लि, णरेन्ड्र><शन्च्हिट् भ्होओक्ह्><१९८५><फरग् फ्रकस्हन्><श्हह्डर ढेल्हि><१०-१७><२००८><खोह्लि, ण्-शन्च्हिट् भ्होओक्ह्-ःउ-औ>

+ दोनो ने देखा, सामने खड़ा व्यक्ति कोई दंगई नहीं था. एक सैनिक बंदूक पर संगीन
चढ़ाये, तना हुआ उनके सामने खडा था...बलोच था शायद !हां, बलोच ही था. उसका
सुर्ख कठोर चेहरा, उसके लम्बे भूरे बाल, उसकी लाल टोपी और फिर वह कड़कती आवाज.
हां, बलोच ही था. तो उसका मोहल्ला भी मिलिट्री के अधिकार में था.
'कौन हो?' उसने धमकाकर पूछा और बंदूक उठायी.
'मैं गोपाल हूं और यह बिरजू .'गोपाल ने थूक गटककर अपना निरर्थक परिचय दिया और
उसका चेहरा तकने लगा.
'यहां क्या करने आये हो ?' बलोच ने पूछा. उन्हें घबराया देख उसने अपनी बंदूक
नीची कर ली थी.
गोपाल कुछ आश्वस्त हुआ...नही, वह उनको मारेगा नहीं. वह मिलिट्री का सिपाही था,
गुंडा नहीं था.
'हम अपने घर आये हैं. गोपाल ने कुछ खुले गले से कहा,'गली का पांचवा मकान हमारा
है'.
'अपने मकान में लौटना था तो पहले छोड़कर भागे क्यों थे?' बलोच हंसा.
'कल मुहल्ले पर मुसलमानो ने हमला कर दिया था'. गोपाल ने कहा,'दो मकानो को तो
आग भी लग गई थी, इसीलिए भाग गये थे.'
'तो आप क्या करने आये हो?' बलोच के स्वर में जिज्ञासा कम, व्यंग्य अधिक था.
गोपाल डरी आंखों से क्षण-भर उसे ताकता रहा, फिर सिर झुका कर बोला,'मेरी मां
बहुत बीमार है. वह बिना बिस्तर के सो नहीं सकती. हम बिस्तर लेने आये हैं.'
बलोच खूब जोर से हंसा,'लड़के, तुम्हारी मां को अपना बिस्तर तुम्हारी जान से
ज्यादा प्यारा है. रास्ते में कोई छुरा मार दे या...'वह रुका,'...कर्फ्यू में
घूमने के जुर्म में मै ही बंदूक दाग दूं तो कयामत तक बिना बिस्तर के सोये
रहोगे.'
वह अपने हाथ में बंदूक तौल रहा था.
दोनों सन्न रह गये. थोड़ी देर पहले तक की उनकी निश्चिंतता जम गई थी. बिरजू के
जबड़े कस गये थे ओर उसके मुंह में बदमजा खट्टा-~खट्टा पानी जमा होने लगा था.
और स्वयं उसे पता नहीं चला कि कब उसका निचला हौंठ फैल गया. वह रो रहा था,'मैं
तो नौकर हूं. गोपाल बाबू अपनी मां के लिए बिस्तर लेने आ रहे थे, मुझे भी
लालाजी ने साथ कर दिया कि कुछ चीजें ले आऊं.'
'नौकर !' बलोच ने बंदूक फिर नीची कर ली. और सहसा उसका स्वर बदल गया. गहरी
रौबदार आवाज में वह बोला,'अच्छा, जाओ अपने मकान में. रात भर चुपचाप भीतर पड़े
रहो. अंदर से दरवाजा बंद मत करना और बाहर भी मत निकलना. कर्फ्यू लगा है. सुबह
तक बचे रहे तो कर्फ्यू खुलने पर चुपचाप कैंट को लौट जाना. और देखो, कोई
सामान-~वामान लेकर नहीं जाना है. सामान ले जाने में जान का खतरा हैं, जाकर उन
बेवकूफों को समझा दो, जिन्होंने तुम्हें भेजा है.'
वे दोनों बहुत धीरे से साइकिलें ठेलते हुए आगे बढ़ गये. बिरजू पलटकर पीछे
देख रहा था,कहीं उनके आगे बढ़ते ही बलोच पीछे से गोली न मार दे. पर वैसा कुछ
नहीं हुआ. बलोच अपनी जगह खड़ा चुपचाप उन्हें देखता रहा और फिर दो-तीन छलांगों
में कृष्णा कॉटेज की ड्यौड़ी में गायब हो गया.
बिरजू ने गोपाल की चिंता नहीं की. झपटकर उसने अपने मकान का ताला खोला और
ड्योढ़ी में जा पहुंचा.
'गोपाल बाबू! अब तुम भी इधर ही आ जाओ.' उसने कहा और भीतर गायब हो गया.
गोपाल उसके पीछे-पीछे भीतर चला गया. बलोच ने कहा था, कर्फ्यू में बाहर नही
जाना है और फिर सुबह भी कोई सामान लेकर नहीं जाना है. फिर वह अपने मकान
के ताले खोलकर क्या करेगा? गली में बलोच मिलिट्री है और गली के बाहर फसादी
मुसलमान! वह अपने मकान में अकेला क्या करेगा. दो ही तो वे जने हैं, अच्छा है
कि दोनो एक ही मकान में साथ-साथ रहें.
उसने अपने आंगन का पिछला दरवाजा भिड़ा दिया. बलोच ने कहा था-दरवाजा अंदर से
बंद मत करना. कहीं वह देखते ही न आ जाए. उसकी बात मानने में ही उसकी भलाई थी,
नहीं तो एक बार बंदूक दागना उसके लिए क्या मुश्किल था.
वह आंगन में आकर खड़ा हो गया.
बिरजू भी उसे देखकर बाहर निकल आया. वह शायद गुसलखाने में छिपा हुआ था. उसके
चेहरे का रंग एकदम सफेद था और उसकी आंखें अभी भी फटी हुई थी.
'वह हमको मारेगा तो नहीं ?' उसने बहुत धीरे से पूछा.
'अपनी नाक पोंछ ले, बह रही है.' गोपाल ने कहा.
गोपाल धीरे-धीरे चलता हुआ ड्राइंग रूम में चला गया. यह लालाजी की बैठक थी.
उन्होंने अपनी दोनों पत्नियों की तसवीरें बड़े समारोह से दीवारों पर टांग
रखी थीं
'गोपाल बाबू ! वह...'
उसने बिरजू को देखा वह भी उसके पीछे-पीछे ड्राइंग रूम में आ गया था और शायद अब
भी जानना चाहता था कि बलोच सिपाही उन्हें मारेगा तो नहीं.
गोपाल उसे पिछले दो वर्षों से देख रहा था,जब से वह लालाजी के घर नौकर हुआ
था. पर शायद उसने इतने ध्यान से कभी भी नहीं देखा था. बारह-चोदह वर्षों का
यह पहाड़ी लड़का, साफ-सुथरे कपड़े पहनता तो शायद सुन्दर कहलाता. रंग उसका
गोरा था, नाक तीखी थी, उठी हुई और पता नहीं उसकी आंखों का रंग हल्का नीला कैसे
था. इस समय वह डरे हुए चूजे के समान उसके पीछे-पीछे मंडरा रहा था.
'देख बिरजू !' गोपाल ने कुछ स्थिर स्वर में कहा,'हमें रात यहीं काटनी है,तू
जानता है. फिर भूखे तो नहीं रहा जायेगा. कुछ खाना-वाना पका और बलोच की बंदूक
को भूल जा.'
'खाना !'बिरजू ने नाक से सडूं किया और आंखें उलटी हथेली से पोंछ ड़ाली, 'कैंप
में चलकर बना दूंगा. गोपाल बाबू, पहले यहां से निकालो.' वह बहुत दीन हो गया
था,'मुझे उस बलोच से बहुत डर लगता है.'
'देख बिरजू !' गोपाल ने उसे समझाया,'डरने से काम नहीं चलेगा. रात को हमें
यहां रहना ही है. रात भर टिके रहे तो शायद सवेरे बचकर निकल जाएं. रात को
निकलने की कोशिश की तो बस ठायं!'
'ठायं !' बिरजू के मुंह से अनायास निकला. उसकी आंखें जैसे फट-~सी पड़ीं और वह
गिरने के अंदाज में जमीन पर बैठ गया. उसके चेहरे पर इस मौसम में भी पसीने की
बूदें उभर आयी थीं. वह बदहवास-सा गोपाल को अपनी फटी आंखो से घूरे जा रहा था.
गोपाल उसकी हालत देखकर परेशान हो गया . वह पहले ही कम चिंतित नही था. यह पता
चलने पर कि दो हिंदू अभी इसी मकान में है...कोई भी आकर इस मकान पर मिट्टी का
तेल या पेट्रोल छिड़क कर आग लगा सकता था. मकान को आग न भी लगे तो उसके लिए
छूरे का एक हाथ ही पर्याप्त था . या फिर बलोच सिपाही की गोली...उसने कहा था,
अगर सवेरे तक बचे तो...पता नही सवेरे तक बचना है या नही ! और ऊपर से बिरजू की
हालत...!
कल रात जब मुहल्ले पर एक बड़ी भीड़ ने हमला कर दिया तो मुहल्ले की सुरक्षा
समिति का सारा प्रबंध क्षण भर में ही छिन्न-भिन्न हो गया था. भीड़ ने एक
दहाड़ते हुए नारे 'अल्लाहो अकबर' के उत्तर में सुरक्षा-~समिति के स्वयंसेवको
ने बहुत डरे हुए स्वर में 'जय बजरंग बली' कहा था. पर लड़ाई नही हो सकी थी. दो
मकानों को आग लगी और लोग भाग खड़े हुए.
उस समय शायद किसी ने भी कोई सामान साथ नही लिया था. सबको अपनी-अपनी जान की
पड़ी थी, सामान की कौन सोचता! तब वह कैसे अपनी बीमार मां के साथ कैंप तक
पहुचा था, उसे यह याद नही है. सारी-की-सारी रात भाग-दौड़ में कट गई थी. पर
सवेरे से जब कैंप में कुछ स्थिरता आयी और डोगरा मिलिट्री के पहरे में उन लोगो
में सुरक्षा की भावना आयी, तब से उसके मन में यह चिंता घर कर गयी थी. मां
पिछले पांच वर्षो से बीमार चली आ रही थी. उसे कैंप में मिलिट्रीवालों की दी हुई
केवल एक दरी बिछाकर सुलाने से क्या अच्छा नही था कि वह उसे घर पर ही छोड़ आता .
जब जीती, आराम से रहती और फिर किसी दंगई के हाथों मारी जाती.
दिन-भर वह मां की तकलीफ देखता रहा था और सोचता रहा था. जब शाम ढलने लगी और
उसके सम्मुख एक लंबी रात आ खड़ी हुई तब मां के सुलाने की समस्या उसके सामने
थी. यदि मां को इसी प्रकार रात काटनी पड़ती तो शायद वह सवेरा न देखती. और सारे
कैंप में कोई ऐसा आदमी नही था जो उसे एक खेस या चादर भी दे सकता.
ऐसे ही क्षणो में उसने वापस लौटने का निर्णय लिया था. उसे पूरा विश्वास था कि
उनके घर जले नही होंगे, लुटे नही होंगे. वे जैसे ताले बंद करके आये हैं, वैसे
ही होंगे.
उसने चाहा कि कुछ लोग और भी उसके पास चलें, पर एक बार निकलकर कोई भी मौत के
पंजों की ओर लौटने को तैयार नही था. केवल उसके पड़ोसी लालाजी ने अपने नौकर
बिरजू को साथ कर दिया था कि वह भी उनके कुछ कपड़े ले आयेगा. बिरजू या तो अपने
मालिक की बात अस्वीकार नही कर सकता था, या फिर शायद उसे अंदाज ही नही था कि घर
लौटना कितने जोखिम का काम है. और गोपाल ने भी साथ पा लेने के भाव से उसे
स्वीकार कर लिया था....
उसने हाथ पकड़कर बिरजू को उठाया-'उठ बे ! क्या पागलपन कर रहा है.'
'बाबूजी ! गोपाल बाबू !' बिरजू हकलाता जा रहा था. वे अपने पैरो पर खड़ा नही हो
पा रहा था .
गोपाल ने अपने पूरी ताकत से उसे उठाकर खड़ा कर दिया, 'उठ, खड़ा हो.'
वह खड़ा हो गया और फिर गोपाल और बिरजू की नजर एक साथ ही उसके गीले पाजामे पर
जा पड़ी. गोपाल समझ गया कि वह खड़ा क्यों नही हो रहा था.
'जा,जाकर कपड़े बदल !' गोपाल ने कुछ सख्त आवाज में कहा.
'मेरे पास और कपड़े नही हैं.' बिरजू शायद रो रहा था, 'लालाजी ने शायद कल ही
कहा था कि वे मुझे नया पाजामा बनवा देंगे.'
गोपाल सहसा खीझ उठा,' पागल मत बन ! सारे घर की चाबियां तेरे पास हैं. चाहे
लालाजी की गर्म पतलून पहन ले, तेरा कोई हाथ पकड़ लेगा ?'
'लालाजी को पता चला तो ?'बिरजू ने कहा.
'अबे, लालाजी अब लौटेंगे क्या !'गोपाल बोला,'सब कुछ पाकिस्तान में ही रह
जायेगा. जो पहन सकता है पहन ले. जो खा सकता है, खा ले. कोई कुछ नही कहेगा.
सारा घर तेरा है.'
गोपाल की बात का बिरजू पर चामत्कारिक प्रभाव पड़ा. उसके चेहरे का रंग बदल गया.
वह जैसे अपनी खुशी रोकने का प्रयत्न कर रहा था. उसकी आंखों में एक शैतानी
मुस्कुराहट आ गयी थी. वह भूल गया था कि अभी कुछ ही देर पहले उसके डर के मारे
पाजामे में पेशाब कर दिया था. कोई बात उसके होठों तक आ-आकर रुक रही थी और वह
बार-~बार गोपाल की ओर देखकर आंखे झुका ले रहा था.
'क्या बात है?' गोपाल ने पूछा.
'मैं लालाजी की गर्म पतलून पहन लूं. 'उसने कहा.
गोपाल ने क्षण भर में उसे ताका-तो यह बात थी ! उसे बिरजू की मुर्खता पर हंसी
भी आ रही थी और क्रोध भी.
'पहन ले' उसने कहा.
और अगर लालाजी नाराज हुए ?'बिरजू ने फिर पूछा.
'कह देना गोपाल बाबू ने कहा था.'
'और...'
'अब और है क्या है ?' गोपाल के जी में आया, उसे एक चांटा लगाकर कहे, 'साले,
यह तेरे
नखरे करने का समय है.'
'और...और...'बिरजू फिर वैसे ही मुसकरा रहा था,' मैं अपने लिए भी बासमती के
 महीन चावलों का पुलाव बना लूं, जैसे लालाजी के लिए बनाया करता था.'
'बना ले साले, बना ले.' गोपाल दांत पीसकर भिचें हुए स्वर में बोला.
बिरजू ने नजर उठाकर उसे देखा. मद्दिम-सी हंसी हंसा और बरफ-~मलाई खाने के लिए
मां से पैसे लेकर गली की ओर जाते हुए खिलंडरे लड़के के समान भाग गया.
गोपाल फिर अपने विषय में सोचने लगा था. वह यदि कैंप तक लौट नही पाया तो उसकी
बीमार मां...क्या इससे अच्छा यह नही था कि वह मां के आराम की चिंता छोड़ अपने
जीवन की चिंता करता. मां को अधिक नही जीना था और उसके सामने सारी जिंदगी पड़ी
थी. अभी दंगे-~फसाद के बीच में वह अपने भविष्य के विषय में सोच नही पाता था,
पर कभी तो शांति होगी. हिन्दुस्तान में जाकर तो वे नया जीवन आरम्भ कर सकते थे.
जब वहां जाकर सरला को पता चलेगा कि वह अपनी मां के लिए बिस्तर लेने के लिए
वापस घर लौटा था और फिर उसे किसी ने नही देखा था, तो वह क्या करेगी...
सरला...सरला किस कैंप में होगी...
और सहसा उसकी नाक में तेज गंध आयी.... क्या घी ? हां, शुद्ध देसी घी था, जिसकी
खुशबू चारो ओर फैल रही थी. शायद बिरजू पुलाव बना रहा था....यह साला मरवाएगा
मुझे भी...वह आशंकित हो उठा...यह नही कि सादा सा कुछ बना ले जो खाकर हम पड़
रहे. उलटे असली घी की गंध उड़ा-~उड़ाकर अपने यहां होने का विज्ञापन कर
दंगाईयों को बुला रहा है. अभी एक छुरा पेट की आंतें निकाल कर थाली में सजा
देगा तो फिर खाता रहे पुलाव!
वह बिना आवाज किए, पैर दबा-~दबाकर, जितनी जल्दी संभव था, लालाजी की रसोई में
पहुंचा.इतनी ही देर में बिरजू एकदम बदल गया. वह बीच रसोई के पालथी मारकर
निश्चित बैंठा था.उसके चारों ओर रसोई की हर चीज बिखरी पडी थी. मिर्च मसाले,
घी, दालें, कल की लगाई हुई शब्जियां, विभिन्न प्रकार के चावल, जैसे वह उसमें
चुनाव करता रहा हो. स्टोव पर चड़े हुए पतीले में, वह मस्त हो कर, प्याज भुन
रहा था शायद.
सहसा बिरजू को किसी के वहां होने का एहसास हुआ और वह अचकचाया हुआ आंखों में
आशंका लिए मुड़ा. पर उसकी आंखो में वह भय नही था, जो थोड़ी देर पहले गोपाल ने
देखा था.
बिऱजू उसके आर-~पार देखता रह, जैसे उसे पहचान न पा रहा हो. फिर उसकी आंखो में
पहचान न लौटी. वह खिसीयानी सी हंसी हंसा,'मुझे लगा जैसे बीबीजी आ गई हैं. तभी
तो समझ नही सका कि बीबीजी ने अपनी सुत्थन की जगह लालाजी का पाजामा क्यो पहन
रखा है....
गोपाल के जी में आया, कहे 'तुने बीबीजी और लालाजी का डर लग रहा है. छुरे और
बंदूक का डर नही है.'
पर उसने कुछ नही कहा.बिरजू लालाजी की गर्म पतलून पहने अपनी रसोई में निश्चिंत
था. उसे यदि फिर से बाहर खड़ा बलोच सिपाही याद दिला दिया जाता तो इस बार शायद
वह रसोई भी गंदी करता.
गोपाल चुपचाप लौट आया. अच्छा है कि अब वह बिरजू के मारे परेशान नही था. वह
बिना डिस्टर्ब किए सोच सकता था और कैंप तक लौटने की समस्या पर ध्यान दे सकता
था.
यह निश्चित था कि वह सुबह तक यहां रुकना नही चाहता था. पता नही सुबह की नौबत
भी आये या नही. और फिर सूरज के उजाले में यहां से कैम्प तक जाने का कोई अर्थ
नही था. वह अगले मुहल्ले तक भी नही पहुच पाएगा. रात में यदि वे लोग कूंचाबंदी
के भीतर वाले सिपाही की नजर बचाकर ट्रंको वाला बाजार पार कर सकें तो बहुत है.
बाहर स़्अड़क पर कफ्र्यु के कारण कोई नही मिलेगा. पुलिस या मिलिट्री का कोई
सिपाही मिला भी तो यदि वो लोग भागने की कोशिश न करें और पकड़े जायें और यह
प्रकट करें कि हमला होने पर वे घर से भागें है तो वे लोग या तो उन्हें किले
वाले जेल में ले जायेगे या कैंप में. दोनो ही स्थितियों में सुरक्षित हैं....पर
यदि रात वाले बलोच ने कूंचाबंदी से बाहर निकलते हुए देख लिया तो वह समझ लेगा कि
वे जान-~बूझकर भाग रहै हैं. वह अवश्य उन्हें गोली मार देगा.
