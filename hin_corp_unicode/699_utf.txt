<ळिटेरटुरे><णोवेल्><श्हर्म भल><षट्टि><१९८१><फरग् फ्रकस्हन्><ढेल्हि><३०-३७><२०२०><श्हर्म भ्., षट्टि, णो>

+ गांव के साधारण समाज में कन्या का जन्म निश्चय ही अप्रीतिकर माना जाता है, और
अगर बेटा न हो तो और भी अधिक..
फिर चौधरी की पांच सौ बीघा धरती, बाग, बैल, घोड़ा, उतनी बड़ी हवेली - सब कुछ
को एक उत्तराधिकारी तो चाहिए ही. किन्तु उन्होंने स्वयं कभी इस विषय को लेकर मन
मैला नहीं किया. पत्नी का रोना-~कलपना भी हंसी में ही उड़ा देते.
पत्नी उन्हें विशेष प्रिय थीं. चौधराइन को पति से भर हाथों प्यार मिला था,
इसमें संशय नहीं. किन्तु वास्तव में भय था कुटंबवालों से-~भेड़ की खाल में
भेड़िये-से वे उनकी सम्पत्ति पर गिद्धदृष्टि जमाये हुए हैं, इसे चौधराइन
भली-भांति जानती थीं. चौधरी का सरल हृदय 'इतनी-सी' बात को महत्व न देता था,
किन्तु चौधराइन तो सब ताड़ रही थीं.
सो एक दिन कलेजे पर पत्थर रखकर स्वयं ही आग्रह कर बैठीं, 'बंस-~बेल की बात है,
चौधरी! तम इक बिरियां फेर घोड़ी चढ़ जाओ.' निश्चित ही बात कहते नेत्रों में
आंसू भर आये थे.
'के कहै ? ... फिर तौ बोल.' सहसा चौधरी को विश्वास नहीं हो रहा था कि कोई
स्त्री स्वयं अपने विपरीत इतनी कठोर मंत्रणा भी दे सकती है. ऐसा क्या स्वप्न
में भी सोचा जा सकता है ?
'हां, तमनै ठीक सुना, चौधरी ! एक और ब्याहता ले आओ . बंस-~बेल सूख गयी तो
पुरखां नै पाणी कुण देगा ?'
'हुं, घणी पुरखां की चिन्ता लगी तणै तौ!' किंचित् उपहासपूर्ण स्वर में चौधरी ने
उत्तर दिया.
"थारा भी तो सहारा बणैगा. हम तो काटि ही लैंगे अपणी" -~करुणा-विगलित स्वर.
अधिक नहीं बोल सकीं. मुंह मोड़ ओसारे में चली गयीं. अपने ही हाथों कलेजा
चाक कर लिया हो जैसे!
"बावली!" चौधरी अट्टहास कर उठे.
जो बात स्वयं चौधरी के मन में कभी नहीं आयी, उसके लिए पत्नी को इतनी चिंता
लगी है. सच में बहुत भोली हैं. पर चौधरी क्या दूसरे ब्याह की कल्पना भी कर सकते
हैं ? कारण-पत्नी का प्रेम है. किंतु इससे भी प्रमुख कारण है - उनकी बिटिया,
उनकी आंखों की ज्योति ! बहुत ही दुलारी है वह उन्हें !
और बिटिया भी - पूर्णिमा के चांद की सोलहों कलाओं से युक्त, नित्य नया
प्रकाश-सा बिखेरती, कल-कल हास्य से घर-आंगन गुंजायमान रखती है. गाय-बछिया,
घर-पलहड़ी, हर स्थान पर, रत्ती की दूध जैसी हंसी छल-छल बिखरती है निरंतर !
क्षण में सखी-सहेलियों में गलवहियां डाल झूले पर पेंग बढ़ाती, पल में बगिया में
कच्ची आम-जामुन तोड़ चटखारे लेती. दीन-दुनिया के प्रपंचों से दुर-अल्हड़
आयु और निष्कपट हृदय!
"इब तन थम कै चलना सीख !" बेबेजी माथे पर बल डाल आंखें तरेरतीं, तो तुरंत
बापूजी की गोद में छिप जाती.
" कुण कुछ कहै म्हारी लाडली नै!" बापूजी पत्नी को बरज देते, और रत्ती होंठ
चिढ़ा सहेलियों में निकल जाती. अंधेरा-उजला, गर्मी-जाड़ा, दिन, माह, बरस-जैसे
पंख लगा उड़ते गये.
सखी-सहैलियों के ताथ सावन की तीज झूले पर पींम बढाती, भादों के गर्ज पूजन और
गनगौर की पूजा करती. क्वार का दशाहरा, कार्तिंक की दीवाली हिल-मिल हमजोलियों के
साथ रच-पच मनाती.
इधर रत्ती की चपलता मीठे दही-सी ठहर गयी हो जैसे. अब चाल में धमक तो थी, किंतु
तितली-सी उड़नछू नहीं थी. क्वार की मंद डोलती बयार का हल्कापन! जहां पांव रखती
वहीं हरसिंगार के फूल-से झरते हों जैसे. दूध-सा उजला रंग! तलैया में डोलती
मछली-सी काली आंखें, मानो हर समय कटाक्ष छोड़ रही हों.
सोलह वसंत बीत गये अनजाने में ही.
सावन बरसे कि भादों गरजे, सब नदी-स्नान को अवश्य ही जाती थीं. दो कोस की राह
हंसी-ठिठोली करते निमिष मात्र में कट जाती. फिर सब नदी किनारे 'छैया छू'
धमा-चौकड़ी करतीं. नदी का मटमैला पानी और उनके सांवले-गोरे तन! न तन की सुध,
न मन के कोई बंधन!
वह उन सबसे पृथक, अपूर्व रुप की स्वामिनीस किसी का मन अपने रुप-तरकश से कहीं
बींध आयी है, इसका अनुमान भी उस अल्हड़ को कहां था ?
रणधीर उस दिन नदी किनारे आया था प्यास बुझाने, किंतु रुप की ज्वाला में हृदय
दग्ध कर बैठा.
कितनी ही थीं नवयौवन सम्पन्ना किंतु एक उन सब से भिन्न थी
-कोमल गुलाब की कली-सा रंग, हरी डाल-सी लचकती काया, चम्पा की कली-सी
उंगलियां, हल्के नील वर्ण नेत्र पैने-से, अनारदाने-सी दंत-पंक्ति, धवल हास्य
बिखेरते होंठ. सच ही वह अकेली ही थी इस सबके योग्य.
अनजाने ही उसने गीला अधोवस्त्र उतारकर सूखी साड़ी शरीर पर लपेटने का प्रयास
किया. किन्तु मत्त वायु का झोंका साड़ी उड़ा ले गया. लपककर साड़ी पकड़ने के
प्रयास में उसकी अनावृत हुई देह पर किस की दृष्टि फिसल गया है, और एक दूसरी
ही अगम्य प्यास लिये कौन उलटे पांव वापस लौट गया है, इसका क्या रत्ती को भान
भी था ? किसके हृदय को कौन-सा दंश लगा आयी है, इस सब से अनजान वह घर
चली आयी.
और वह जो मदन-शर से घायल हो गया था, विक्षिप्त-सा, राह रौंदता चला जा रहा था.
न यह भान कि वह घोड़ी की रास थामे पैदल ही धूल-भरी कच्ची राह लांघता चला जा रहा
है.
रत्ती के गांव से दो कोस उत्तर की ओर गूजरों की बस्ती है - राऊ-~पाड़ा . रणधीर
वहीं के गूजर चौधरी का छोटा पुत्र है. न कोई बंधन, न भार. सो, पगहा तुड़ाये
बैल-सा निर्द्वन्द्व विचरता है. दोनों बड़े भाई ब्याहे हुए हैं-भाभियों से
हंसी-दिल्लगी हरदम की है.
लम्बा, गोरा, छरहरा शरीर ! मुंह-अंधेरे डंड-बैठक. फिर मलाई-~दार दूध. वास्तव में
गबरू जवान था. दिन-भर मित्रों में धमा-चौकड़ी, घुड़सवारी, नदी में
तैराकी-मौज-मस्ती, अलमस्त जीवन!
तभी कलेजे में यह शूल गड़ा था. शिथिल गति से घर चला आया और मुंह लपेट पिछले
दुकड़िये में पड़ रहा.
"देवरजी! ब्यालू कर लो!" :छोटी भाभी छम-छम करती आयी, भोजन के लिए पुकार गयी.
"ऊंहूं... जी अच्छा को नी." रणधीर की तो उसांस भी भारी हो रही है.
"हैं ? क्युक्कर ? लालाजी, के हुआ ?" बड़ी भाभी माथे पर हाथ फिरा चिंता
से पूछती रहीं. वह उसे बेटे जैसा दुलार करती थीं. मातृहीन दुधमुंहे बालक को
भाभी ने ही छाती से लगाकर पाला-पोसा था. रणधीर के माथे पर एक भी बल पड़े
तो वह घर-द्वार एक कर देती थीं. "चल, इबी बैद्य जी नै दिखा दूं !' आग्रहपूर्वक
मनुहार करती रहीं.
किन्तु क्या यह रोग वैद्यजी के बस का था!
रणधीर चार छह दिन घर से नहीं निकला . पके गुड़हल-सा लाल रंग हल्दी की गांठ
जैसा निकल आया. मित्र-मंडली टोह लेने का प्रयत्न करती रही, किंतु भेद न पा सकी.
अलबत्ता भाभी की अनुभवी दृष्टि कुछ ताड़ रही थी. बातों की लपेट में से मन का
भेद जान लिया. कहां गया ? किस से मिला ? 'नदी किनारे...हां, सच्ची, भूत मसान
की छाया पड़ी है.' किंतु जो भूतनी उसे चढ़ी थी, उसका उपचार क्या सरल था ?
भाभी ने जब वास्तविकता का अनुमान लगाया तो दांतों तले जीभ दबा ली - 'ना लाला,
इ को न हो सकै." भय से नेत्र विस्फारित हो रहे हैं.
'क्यूं नी हो सकै ?'रणधीर के स्वर में क्रोध का पुट था. भाभी को नहीं सुहाया.
'इब के अपने ही बैरी की बैरी यारे बापू-भाई ला सकैंगे इस घर मैं ?'
'बैरी ? कुण-सा बैरी ?' वह अनाड़ी बीते प्रसंगों से अनजान ही था, तभी न उस मोती
की चाहत कर बैठा जिसे उसकी माला में पिरोना असंभव दीख रहा था.
भाभी की सीख का असर उस पर निमिष मात्र को भी नहीं हुआ.
रात-दिन शैया पर पड़ा रहता. अन्न-जल त्याग दिया. गोरा रंग हल्दी सरीखा निकल
आया, बढ़ी हुई दाढ़ी, गढ़े में धंसे-गहराये नेत्र-वर्षो का रोगी हो जैसे.
बात दबनी कठिन हो गयी तो बड़ी भाभी ने पति को टहोका-~'तमनै कुछ बेरो वी है ?'
सांझ के झुटपुटे में बड़े भैया बैलों के सानी-पानी से निवृत्त हो एक कोठे में
तनिक सांस ले रहे थे. तंबाकू की मीठी सुगंध मगज को गंधा रही थी. घी डाले चूरमे
के लड्डू और रस की खीर-सुरुचिपूर्ण व्यंजनों की थाली पत्नी ने उनके सम्मुख परोस
रखी थी. यह असमय का प्रलाप उन्हें नहीं सुहाया. स्वर में तनिक आक्रोश भर आया,
किन्तु यथासंभव नीचे स्वर में ही प्रश्न किया उन्होंने-'कुन सा बेरा ? के बात
हुई ?'
'रणधीर नै देखा है तमनै ?' पत्नी ने भी स्वर को धीमा कर फुसफुसाते हुए प्रश्न
किया.
'क्यूं, रणधीर नै के हुआ ?'
'होणा के...ही...ही...ही...' वह मुंह पर ओढ़नी की कोर दबा फिस्स से हंस पड़ी.
' के ही ही ही ? ...कुछ बोल भी.' अब की बार स्वर में खिजलाहट थी.
'उसनै कांस गढ़ी है.'
'कांस...कैसी कांस ?'
'अरे, तुम तौ रहे निरे बावले ही. उसनै बीर बानी की बास लगी है.'
'बीर बानी की बास !...या के है ?'
'ही ही ही...तुम अब बी ना समझा ?'
'ए हां... अच्छा... इब समझा. अरे, तौ कुण है वा ?' स्वर में उतावली थी.
'ए जी... तुम गुस्सा मत करियो. वा है ना....नगले वाले चौधरी की बेटी...'
बात बीच में अधूरी छोड़ दी. वह पति के बदलते हुए तेवर पहचान रही थीं.
'कौन-सी ?'
'चौधरी की बेटी रतन.'
'के तेरा दिमाग तौ सई है ?" क्रोधावेश में खड़े हो गये.
'रणधीर सुन लेगा, तन थम के बोलौ.' सहमे हुए स्वर में कहा.
'रणधीर...कहां है रणधीर ?'
उन्हें आश्चर्य हो रहा था - इस समय और रणधीर घर में !
आश्चर्य की ही तो बात है. इस समय तो उसे अखाड़े में, ताश-चौकड़ी में, अथवा
नदी-स्नान में होना चाहिए था. अलमस्ती का जीवन बिताया था. जो चाहा, मिला. अन्त
समय मां ने उसका हाथ बड़े भैया के हाथ में ही तो दिया था. कितना-सा था तब दो
बरस का दुधमुंहा बच्चा! वह स्वयं सोलह बरस के थे. मां को पति के दूसरा ब्याह कर
लेने की आशंका रही होगी - यद्यपि वह निराधार थी.
चौधरी स्वयं दोबारा घोड़ी नहीं चढ़े. बेटे का ब्याह कर लिया, भले ही बहू एक-दो
बरस आयु में बेटे से अधिक थीं. घर-पलहंडी उन्होंने सहेज ली. और रणधीर को...
मां का अभाव नहीं हुआ. संतान विलम्ब से हुई थी. वह भी कन्या. सो, छोटे देवर
को बेटे-सा लाड़ करती थीं. वह उन्हीं की गोद में पलकर जवान हुआ था.
बड़े भैया ने भी कभी न बरजा था उसे किसी बड़ी-सी भूल के लिए भी. तनिक माथा भी
दुखता तो भैया को कसक होती.
सो, उत्सुक-से उतावली में उसकी कोठरी तक चले आये वह. अंधेरे में टटोलकर देखा-
चित लेटा था, आंखें छत की ओर लगी थीं.
'के रणधीर, के हुआ, बीर ?'
'कुछ ना...कोई बात ना...'सहसा मुंह फेर करवट बदल ली. पिता-समान भाई से आंख
मिलाने में लज्जा लगी थी.
'हुं ऊं...'माथे पर हाथ फेरते हुए कुछ विचारते रहे.
पिता से मंत्रणा की . छोटे भाई से कहा. उन्होंने भी इस कार्य में आशंका ही
प्रकट की. व्यर्थ का बखेड़ा होगा. नगले वाले अपनी कन्या उनके घर में कदापि नहीं
देंगे. किसी प्रकार भी उसे समझा-बुझाकर इस मूर्खता से रोकना होगा. कुल-गोत्र के
बैरी की कन्या का हाथ मांगने किस मुंह से जायेंगे.
किन्तु होनी क्या किसी के रोके रुकी है ?
अभी प्रात:कालीन सूर्य आकाश में उगा भी नहीं था कि रणधीर घर से निकल पड़ा. चैत
की वायु में अभी ठंडक थी. मुंह-माथा वस्त्र लपेट ढ़ाप लिया. कच्चे धूल-भरे पथ
पर विक्षिप्त-सा चल दिया.
यही समय तो था जब प्रथम बार उस रक्त-कमल-से मुख को देखा था. कमर तक
पानी में खड़ी खिल-खिल हंस रही थी. काले लम्बे केश भीगकर गर्दन, कमर तथा
नितंबों तक झूल रहे थे. हमजोलियों पर पानी की फूहारें बिखेर हंसिनी-सी किलोल
कर रही थी....अभी तक कानों में वे स्वर घंटी-से गूंज रहे हैं.
अधिक सोच की ताब नहीं थी.
आकाश में ऊंचा उठ आया सूर्य तन को सुनहरी ताप दे रहा था.
अपनी ही धुन में मस्त कब वह उस गांव की सीमा पर जा पहुंचा, उसे तब भान हुआ
जब पांच-सात समवेत स्वरों की खनक उसके कानों को छू गयी.
किन्तु इन सब में उसे खोज पाना क्या सरल बात है ?
बिल्ली की-सी चाल से चलकर, कांस के झुरमुट में स्वयं को छिपाये प्रतीक्षा-रत
बैठा रहा. किन्तु वह दिखायी नहीं दी जिसके लिए पगह तुड़ाए बैल-सा चला आया था.
सहसा किसी की दृष्टि उधर उठ गयी.
'अरी...दैया री...ये कौन ? ...हाय, मैं मरी!'
सहसा जैसे भूकम्प-सा आ गया हो ! वह किंकर्तव्यविमूढ़...खड़ा रह गया...कि सहसा
कीचड़-पानी की बौछार !
चेतना लौटी तो मुक्ति के लिए हाथ-पांव फेंकता रह गया.
'अरी ! इब के मार ई गेरोगी ?'
आंख तनिक उधाड़कर देखा तो वही थी !...कोमल गोरी कला उसे बांह से पकड़ उठाने
की चेष्टा करती रही
'ए रत्ती ! तनै दरद क्यूं लगा ?
'होगा कोई असका होत्ता-सोत्ता...' एक बोली तो रत्ती का चेहरा ईंगुरी हो आया.
