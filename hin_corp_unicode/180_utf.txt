<शोचिअल् श्चिएन्चे><ठेद्ट् बोओक् (श्होर्ट्)><श्.ः. ख्हन्, ढ्.फ्.घुप्ट, ई.आ.ढेवेटल्><ःउम् आउर् ःमरे ढेस्ह्><१९८७><ण्.छ्.ऐ.ष्.ठ् (ठेद्ट् बोओक् ङोर् घ्रडे ३)><णेत् ढेल्हि><१९-२९><१५०४><ख्हन्, श्.ः.-ःउम् आउर् ःमर ढेस्ह्-ठ्ध्ठ्-औ>

आदि मानव मांस, फल तथा कच्चे मूल खाता था. वह भोजन पकाना नहीं जानता था.
वह कभी-कभी वह जंगल में आग लगते हुए देखता था. सभी पशु आग से डर कर भाग
जाते थे. आदि मानव भी आग से डरता था.
बहुत सी ऐसी घटनाएँ होती हैं जिनसे हम डरते हैं. हम उन घटनाओं के विषय
में बहुत कम जानते हैं. हम उन घटनाओं के विषय में कम जानते हैं.
जैसे-जैसे हम उन घटनाओं को समझने लगते हैं, हमारा डर दूर होता जाता है.
इतना ही नहीं, किसी चीज को समझ लेने के बाद हम उसका प्रयोग भी कर सकते
हैं. आदि मानव आग से डरता था. वह नहीं जानता था कि आग क्या है और इसके
क्या प्रयोग हैं. वह केवल इतना ही जानता था कि आग के पास जाने से वह जल
जाएगा. यह ठीक है कि आग से डर लगता है लेकिन आग से हम कई प्रकार के काम
लेते हैं. केवल यह पता होना चाहिए कि इसका इस्तेमाल किस प्रकार किया जाए.
आदि मानव नहीं जानता था कि आग की सहायता से वह खाना पका सकता है. उसे यह
भी पता नहीं था कि आग दिखाकर वह जंगली जानवरों को भगा सकता है. आग का
उपयोग जानने के लिए उसे काफी समय लगा. इससे भी अधिक समय उसे यह जानने में
लगा कि वह जब चाहे आग जला सकता है.
आजकल हम बहुत आसानी से आग जला सकते हैं. बस माचिस की एक तीली को रगड़ने
की बात की बात है. आदि मानव के पास न तो माचिस थी और न ही तीली. उसे सबसे
पहले यह सिखना पड़ा कि आग बहुत लाभदायक है. धीरे-धीरे आदि मानव को पता
लगा होगा कि जाड़े के दिनों में आग पास होती है तो उससे गर्मी मिलती है.
शायद एक दिन साहस करके उसने जंगल में लगी आग से स्वयं आग जला ली होगी.
उसने यह भी जान लिया होगा कि उस आग में यदि वह सूखे पत्ते व लकड़ी डालता
जाए तो आग बुझेगी नहीं. उसे आग जलाए रखना पड़ता था. क्या तुम बता सकते
हो, क्यों? क्योंकि वह आग जलाना नहीं जानता था.
धीरे-धीरे मनुष्य ने आग के और भी उपयोग सीख लिए. वह समझ गया कि आग से
जानवरों को पास आने से रोका जा सकता है और डराया जा सकता है. इसीलिए वह
जहाँ सोता था वहाँ आग जलाकर रखता था और निडर होकर सोता था.
धीरे-धीरे वह जान गया कि पका हुआ भोजन अधिक स्वादिष्ट होता है. जानते हो
कैसे? आज हम इसका केवल अनुमान लगा सकते हैं. शायद एक दिन आग के पास बैठकर
वह किसी पशु का मांस खा रहा था. हो सकता है असाव-~ धानी से मांस का
टुकड़ा आग में गिर गया हो. भूखा होने के कारण उसने आग से वह टुकड़ा निकाल
कर खा लिया. उसने देखा कि आग में भुनने से मांस का वह टुकड़ा बहुत ही
मुलायम और स्वादिष्ट बन गया है. इसी तरह उसने भोजन पकाने के लिए आग का
इस्तेमाल करना सीख लिया. शायद तभी से उसमें कच्चा मांस भी खाना छोड़
दिया.
मानव अब आग से डरता नही था. वह अब आग पर निर्भर हो गया था. आग उसे
गर्माहट पहुँचा सकती थी. उसकी अँधेरी गुफा में रोशनी कर सकती थी. जंगली
जानवरों से उसका बचाव कर सकती थी. आग ने उसके भोजन को स्वादिष्ट बना दिया
था. आदि मानव ने एक बहुत बड़ी चीज आग जलाना सीख लिया. लेकिन इस तरह नहीं
जिस तरह आज हम आग जलाते हैं. तब फिर कैसे?
क्या तुमने कभी ध्यान दिया है कि एक पत्थर को दूसरे पत्थर पर रगड़ने से
चिनगारी पैदा होती है. पत्थर पर रगड़ने से चिनगारी पैदा होती है. पत्थर
के औजार बनाते समय आदि मानव चिनगारी को अवश्य देखा होगा. इन्हीं
चिनगारियों से उसने आग जलाना सीखा होगा. कुछ सूखी घास, पत्ते और लकड़ियाँ
उसने जमीन पर रखी होंगी. फिर एक पत्थर को दूसरे से रगड़ा होगा. चिनगारी
निकलने से सूखी घास और पत्तों ने आग पकड़ ली होगी. आग जला लेने के बाद
कुछ थोड़े से लोग आग के बारे में जानते थे. वे इसकी जानकारी दूसरों को
नहीं देते थे. दूसरे लोग बहुत दुखी थे. वे आग के बारे में जानकारी
प्राप्त करना चाहते थे. एक दिन एक खरगोश ने उनसे कहा कि वह उनके लिए आग
ले आएगा.
खरगोश उन आदमियों के पास गया जो आग के बारे में जानते थे. वे लोग आग के
चारों ओर नाच रहे थे. खरगोश बहुत ही चतुर था. उसने अपनी टोपी में कुछ
लकड़ियाँ फँसा लीं. अचानक आग की लपटों पर वह झुका और उसकी टोपी में फँसी
लकड़ियों ने आग पकड़ ली. खरगोश तेजी से भागा. भागता-भागता वह जलती हुई
लकड़ियाँ उन लोगों के पास ले गया जिनके पास आग नहीं थी.
एक और मनोरंजक कहानी है कहा जाता कि यूनानी देवताओं में प्रोमिथियस बहुत
होशियार था. वह बहुत दयालु था और मनुष्यों की सहायता करता था. उसने
मनुष्यों ने सोचना, लिखना और गिनना सिखाया. एक दिन प्रोमिथियस सबसे बड़े
देकर जीयस की रसोई में गया. वहाँ आग जल रही थी. उसने वह आग चुरा ली आग को
उसने पेड़ की एक कोटर में छिपा दिया. बाद में आग को उसने वहां से बाहर
निकाला और मनुष्य को (?) दिया. बड़े देवता जीयस को जब इसका बात का पता
चला तो वह बहुत नराज हुआ. उसने प्रोमिथियस को कड़ी से कड़ी सजा दी.
प्रोमिथियस को बहुत-ही कष्ट सहने पड़े. लेकिन उसे इसका कोई दुख नहीं था.
वह जानता था कि उसने मनुष्य के लिए एक बहुत बड़ा काम किया है.
यह सब केवल कहानियाँ हैं. सच तो यह है कि मनुष्य को आग न तो किसी खरगोश
ने लाकर दी है और न ही किसी देवता ने. आग का उपयोग मनुष्य ने स्वयं सीखा.
आग जलाना भी उसने स्वयं सीखा. मनुष्य बहुत अच्छा शिकारी हो गया था. उसने
औजार बनाना सीख लिया था. वह अब आसानी से भोजन प्राप्त कर सकता था.
परंन्तु अब तक वह अन्न नहीं उपजा सकता था. उसका बहुत सा समय भोजन की खोज
मे बीतता . इसलिए उसका जीवन अभी भी बहुत कठिन था.
जब मनुष्य ने खेती करना सीख लिया तब उसके जीवन में बहुत बड़ा परिवर्तन
आया. आज हमें यह बात बहुत आसान लग सकती है.
क्या तुम जानते हो कि अन्न को उपजाने के लिए हमें क्या-क्या करना पड़ता
है? पहले जमीन तैयार की जाती है. फिर बीज बोए जाते हैं. उसके बाद खेत में
पानी दिया जाता है. तब कहीं जाकर फसल उगनी शुरू होती है. फसल पकने में
कुछ सप्ताह या महीने लग जाते हैं. पकने पर फसल काट ली जाती है. चावल,
गेहूँ इत्यादि को भूसे से अलग किया जाता है. तब कहीं जाकर अन्न के रूप
में उसका उपयोग किया जा सकता है. आदि मानव को खेती के विषय में यह
जानकारियाँ नहीं थीं. उसे बहुत कुछ अपने आप धीरे-धीरे सीखना पड़ा.
मनुष्य द्वारा फसल उगाने की कहानी की आज हम सिर्फ कल्पना कर सकते हैं.
उसने पौधों को उगते हुए देखा होगा. हो सकता है उसके द्वारा इकट्ठे किए
हुए अन्न के दाने जमीन पर गिर गए हों. जमीन नर्म रही होगी और कुछ समय बाद
उन दानों में अंकुर फूट आए होंगे. फिर उन अंकुरों के पौधे बन गए होंगे.
पौधे में बालियाँ निकल आई होंगी. बालियाँ पकने पर आदि मानव ने देखा होगा
कि उनमें से वैसे ही और बहुत से दाने निकल आए हैं. इस तरह उसे पता लग गया
होगा कि इन्हीं दानों से और पौधे उगाए जा सकते हैं.
पुरूष शिकार करने बाहर जाते थे. महिलाएँ ठहरने के स्थान पर रह जाती थी.
वे बच्चों की देखभाल करती थीं. कंदमूल इकट्ठा करना उनका काम था. ऐसा करते
हुए पौधों को वे गौर से देखतीं. उन्होंने पौधों को उगते हुए देखा होगा.
तुमने देखा कि आदि मानव पत्थर से औजार बनाता था. उन औजारों से अनाज पैदा
करने में सहायता नहीं मिलती थी. जमीन को खोदने और फसल काटने के लिए उसे
और औजारों की आवश्यकता थी. उसने और औजार बनाए. उन औजारों को उसने लाठी से
बाँध दिया. इस त तरह एक काम चलाऊ हल बन गया. यह आज के हल जैसा नहीं था
लेकिन यह आदि मानव के लिए बहुत ही उपयोगी साबित हुआ. इन्हीं औजारों की
सहायता से मनुष्य किसान बन गया.
इसके बाद मनुष्य के जीवन में एक परिवर्तन आया. उसे भोजन के लिए अब शिकार
की आवश्यकता नहीं थी. भोजन की चिंता से अब वह मुक्त था. वह अब अन्न
उपजाना सीख गया था. बहुत समय पहले हि कुत्ते को उसने अपना मित्र बना लिया
था. कुत्ता शिकार में उसकी सहायता करता. जंगली जानवरों से भी उसकी रक्षा
करता. अब मनुष्य ने गाय, भेड़ और बकरियाँ पालाना शुरू कर दिया था. वह
उन्हें अपने खेतों में रखता और उन्हें खिलाता पिलाता. इनसे अब उसे दूध और
मांस भी मिलने लगा था. जानवरों की खाल भी उसे मिल जाती थी.
अब मनुष्य के जीवन में कई बदलाव आए. मनुष्य जब शिकार करता था तब एक स्थान
पर नहीं रह सकता था. जब वह खेती करने लगा तब भोजन की खोज में उसे जगह-जगह
भटकने की जरूरत नहीं रही. वह उसी स्थान पर रहने लगा जहाँ वह फसलें उगाता
था. उसे पौधों और जानवरों की देखभाल करनी पड़ती थी. अत: अब उसने एक ही
स्थान पर रहना शुरू कर दिया. अपने खेत के पास ही उसने मकान बना लिया.
अपने बच्चों और परिवार के साथ वह इस घर में रहने लगा. पास ही ऐसे अनेक घर
थे जहाँ अन्य परिवार रहते. सभी खेती करते और जानवर पालते थे इन सभी घरों
को मिलाकर गाँव बन गया. अब मनुष्य स्थाई रूप से एक जगह रहने लगा.
तुमने पढ़ा है कि आदि मानव शिकार करने के लिए एक साथ जाते थे. वे एक
दूसरे की सहायता करते थे. जब खेती शुरू हुई तब मनुष्य को एक दूसरे की और
अधिक सहायता करनी पड़ी. वह जान गया कि एक दूसरे की सहायता किए बिना खेती
संभव नहीं. बहुत से स्थानों पर खेती के लिए नदियों से पानी पड़ता था.
सिंचाई के लिए कभी-कभी वर्षा के जल को इकट्ठा करना पड़ता. कुएँ भी खोदने
पड़ते.
