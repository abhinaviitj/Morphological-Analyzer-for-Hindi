<आ. ळ् .><ञ् ठ्.><झतहर्लल् ःअन्डु ' श्तर्न्लट आग्रतल्><ळोक् शहिट्य: श्तरोओप् एबुम् शुर्वेक्स्हन्><१९८२><भ्हरटिय भ्हस्ह शन्स्ट्हर्><ंय्सोरे><१६२ टो १६७><२४००><ःअन्डु ' श्तर्न् ळट ळोक् शहिट्य श्तरोओप्><ढ्हनन्जय् खुमर्>

 चित्रों, पुतलियों एवं मानवी पात्रों द्वारा महापुरूषों की जीवन-गाथाएँ प्रस्तुत करने की
यह अति प्राचीन प्रणाली किस तरह उत्तरोत्तर वृद्धि करती रही और किस तरह उसने
विशिष्ट नाट्य-स्वरूप ग्रहण किया, यह स्वयं में एक दिलचस्प कहानी है. राजस्थान
के कठपुतली भाट, जो आज लगभग २१००० की संख्या में हैं, इस कहानी को बहुत ही
दिलचस्प ढंग से कहते हैं. भारतीय लोक कला मंडल, उदयपुर में जब इसकी विधिवत खोज
आज से दस वर्ष पूर्व प्रारंभ हुई तो इस संबन्ध में अनेक महत्वपूर्ण बातों का पता
लगा. अनेक भाटों के कंठों पर विराजमान असंख्य कठपुतली गीतों में विगत कठपुतली
खेलों के अनेक अवशेष मिलते हैं, जो वे अपने प्रदर्शनों में बहुधा गाया करते हैं.
इनका एकमात्र खेल `अमरसिंह राठौड़,' जिसमें अमरसिंह राठौड़ की जीवन संबन्धी
बातें विशेष कुछ नही हैं, अब केवल मनोरंजन मात्र रह गया है. इस खेल के
नाट्य-गीतों के अनेक संस्करणों का जब विधिवत अध्ययन एवं विश्लेषण किया गया तो
उनसे अनेक विगत खेलों का हमें पता लगा है. इसी अमरसिंह के खेल में `पृथ्वीराज
चौहान' एवं `सिंहासन बत्तीसी' के कई गीतों का अत्यंत विकृत एवं असंबद्ध रूप से
उल्लेख होता है. ९० वर्षीय स्वर्गीय नाथू भाट से जब लेखक का मिलना हुआ तो वह
कहता था कि भारतीय नाट्य का जन्मदाता आदि नट उसी का पूर्वज था, उसीने सर्वप्रथम
मानवी खेल चलाया, उससे पूर्व उसके पूर्वज कठपुतलियाँ ही चलाते थे और आज भी हम
लोग वही काम करते हैं. वह कहता था "हमारे आश्रयदाता अपने जन्मकाल ही में अपने
जीवन से संबंधित कठपुतलियों के खेल रचवाते थे और हमें खूब ईनाम इकरार एवं इज्जत
देकर हमें आश्रय प्रदान करते थे. `सिंहासन बत्तीसी' का खेल भी हमारे पूर्वजों ने
ही रचा था. वह कहता था कि यह `सिंहासन बत्तीसी' केवल सिंहासन ही नहीं था. इसकी
३२ पुतलियाँ रात को सम्राट विक्रमादित्य का मनोरंजन करने के लिए अपने सिंहासन से
बाहर निकलकर अपनी गाथायें स्वयं गाती थीं और नाना प्रकार के खेल करती थी.
दिल्ली के पृथ्वीराज चौहान के समय भी हमारे पूर्वजों ने पृथ्वीराज के समय ही
`पृथ्वीराज संयोगिता' का खेल रचा था. नागौर के राजा अमरसिंह राठौड़ ने भी अपने
जीवनकाल ही में `अमरसिंह राठौड़' नामक खेल रचवाया, जिसे हम अपने प्रिय राजा की
स्मृति में आज भी किया करते हैं".
इस बिखरी हुई सामग्री के लेकर भारतीय लोक कला मंडल ने अपनी खोज जारी रखी और हमें
अत्यंत महत्वपूर्ण तथ्यों का पता लगा है. आन्ध्र के वयोवृद्ध छाया-पुतलीकार
बालिया ने भी अपने संस्मरण सुनाते हुए यही कहा था कि उसके पूर्वज उत्तर भारत से
होते हुए महाराष्ट्र में आये और बाद में हमेशा के लिए आन्ध्र में बस गये और
पलुवाहन और सतवाहन राजाओं से प्रश्रय प्राप्त करने पर सदा के लिए वहाँ के निवासी
बन गये. कुंभकुनम के `बम्मोलोटम' पुतलीकार भी अपना उद्गम स्थल वहीं उत्तर भारत
ही में बतलाते हैं. उड़ीसा के सखीनट, जो उड़ीसी शौली की कठपुतलियाँ नचाते हैं,
वे भी अपनी परम्परा को भारत के अन्य नटों के साथ जोड़ते हैँ. ये नट लोग
नाट्य-~कला को आज भी नाना प्रकार से प्रस्तुत करते हैं. कठपुतली नचानेवाले,
नटबाजी करके शारीरिक चमत्कार बतलाने वाले, दक्षिण भारत के नट नाचने वाले, बंगाल,
बिहार के खेल तमाशा करने वाले जितने परम्परा के कलाकार हैं, वे किसी न किसी रूप
में नट ही हैं. इनकी वंशावली का उद्गम स्थल भी एक ही है. इस समय समस्त भारतवर्ष
में सर्वाधिक नटों की संख्या राजस्थान ही में है, जिनमें केवल कठपुतलीनट भाटों
की संख्या आज भी २१००० से कम नहीं हैं.
राजस्थानी पुतलियों की विशेषता
राजस्थानी कठपुतलियों के विशिष्ट अध्ययन से भी यही पता लगता है कि भारत की
सर्वाधिक प्राचीन कठपुतली कला में सबसे प्राचीन कला राजस्थान की कठपुतलियों की
ही है. राजस्थान की पुतलियाँ ही आज कठपुतली-विज्ञान का पूर्णरूप से पालन करती
हैं, यद्यापि उसका नाट्य-तंत्र, कथाप्रसंग एवं उसका प्रस्तुतीकरण आज बहुत अधिक
विकृत हो गया है, परन्तु गहराई से अध्ययन करने पर उसमें भी सम्पूर्ण कला-विज्ञान
का पता लगता है. दक्षिण भारत की बम्मोलोटम पुतलियाँ तो आज मानवी पात्रों की
हूबहू नकल ही बन गई है. वे मानवी आकार प्रकार और अनुपात में बनाई जाती हैं और
उनके क्रिया-कलाप भी हूबहू मानव जैसे ही होते है. उनके कथा-प्रसंग, गीत, नृत्य
आदि भी मानवी नृत्य-प्रसंगों की ही अनुकृति मात्र हैं, जबकि राजस्थान की
पुतलियों में, चाहे उनका कथा-प्रसंग आदि विकृत ही क्यों न हो गया हो, आज भी
कठपुतली के विशिष्ट नाट्य-विज्ञान के संपूर्ण दर्शन होते हैं. राजस्थानी
कठपुतलीवाले अपनी पुतलियों को मानवी अनुकृति नहीं मानकर उन्हें किसी जगह का
निवासी बतलाते हैं, जो मानवी जामा पहिनकर मानवी जनता का मनोरंजन करने के लिए
पृथ्वीलोक पर अवतरित हुई हैं, उनकी असली भाषा सीटियों की भाषा है, जो कठपुतली के
परिचालक द्वारा अत्यंत दिलचस्प तरीके से उलथाई जाती है. राजस्थानी पुतलियों की
आकृतियाँ भी अतिरंजित एवं प्रतीकात्मक होती हैं और उनकी अंगभंगिमायें भी विशिष्ट
कठपुतली नाट्य-~विज्ञान से अनुमोदित होती हैं. भारत की वर्तमान सभी कठपुतली
शैलियों में राजस्थान की पुतलियाँ ही सर्वाधिक वैज्ञानिक आधार पर बनाई जाती हैं.
उनके वाचन, संभाषण, गायन, रंग, रौगन, कटाई-छंटाई तथा प्रस्तुतीकरण आदि में
उच्चकोटि की कला के दर्शन होते हैं. यद्यपि ये कलाकार जिस कथानक एवं कथोपकथन का
प्रयोग करते हैं वे अत्यंत विकृत एवं अशिष्ट हो चुके हैं परंतु उनकी उंगलियों की
कला आज भी सर्वोपरि है. वे अपनी पुतली को वंश-दर-वंश चालते हैं. अपने पूर्वजों
द्वारा पहिनाये हुए कठपुतली के कपड़ों को वे खोलकर फैंक नहीं देते, वे उस पर परत
पर परत चढ़ाते रहते हैं, वे पुतली एवं उसके रंगो को भी नहीं बिगाड़ते, वे उस पर
भी रंग पर रंग चढाये जाते हैं और जब सौ दो सौ वर्षों में पुतली बिल्कुल ही बेकार
हो जाती है तो वे उसे विधिवत् धार्मिक अनुष्टानों के साथ किसी पवित्र नदी में
विसर्जित कर देते हैं.
सैंकड़ो वर्षों के अनुभव से, जो इन पुतलीकारों को वंशानुक्रम से प्राप्त हुआ है,
राजस्थानी पुतलियाँ आज भी चमत्कारिक प्रभाक उत्पन्न करती हैं.
इनके सड़े-गले रंगमंच पर, सड़ें-गले गीतों एवं वाचन में इन पुतलियों का चमत्कार
एवं इन पुतलीकारों की जादूभरी कारीगरी के दर्शन हो सकते हैं. इन सैकड़ों वर्षो
के अनुभव से, जो पीढ़ी-दर-पीढ़ी इन्हे प्राप्त होता रहा है, इन्हें मालूम है कि
कौन सी पुतली किस तरह जनता पर प्रभाव डालेगी, किस पुतली को किस तरह हरकत प्रदान
करने से कौन सा चमत्कार प्रस्तुत होगा. कम से कम धागों से किस तरह अधिक से अधिक
प्रभाव पैदा किया जा सकेगा. अपनी समृद्ध परंपरा की इस थाती को लेकर ही राजस्थान
के किसी पुतलीकार नें कोई नई प्रणाली या शौली नहीं अपनाई, न उन्होंने अपने
आश्रयदाता अमरसिंह राठौड़ ही को भुलाया और न किसी नवीन कथानक को उन्होंने अपने
में प्रविष्ट होने दिया. यही कारण है कि ये २१००० राजस्थानी कठपुतली नट आज भी
सड़ी-गली जिन्दगी जी रहे हैं. ये अपने में कोई परिवर्तन नहीं चाहते, न ये किसी
प्रकार के सुधार में विश्वास रखते है. मूल चित्तौड़ निवासी गाड़िया लौहारों की
तरह ही इनकी भी यही धारणा है कि जिस तरह चित्तौड़ प्रवेश से गाडिया लौहारों का
विनाश हो जायेगा, उसी तरह मूल अमरसिंह राठौड़ के खेल को छोड़कर किसी अन्य खेल को
अपनाने से इनका भी विनाश हो जायेगा. इस प्रवृत्ति ने इस जाति का जितना नुकसान
किया है, उतनी ही उसने कठपुतलियों की मूल कला-शैली को कायम रखा है.
राजस्थानी शैली की पुतलियों का राज्याश्रित खेल निश्चित ही " सिंहासन बत्तीसी"
के रंगमंच से किसी भी दिशा में कम भव्य नहीं था. आज दो खटिया खड़ी करके बीच में
वाँस लगाकर जो रंगमंच बनाया जाता है, या जिस पर `ताजमहल' नामक तिबारीनुमा परदा
लगाया जाता है और पीछे काले बूंटीदार परदे की पृष्ठभूमि पर जो पुतलियाँ नचाई
जाती हैं उससे निश्चित ही यह भान होता है कि इस सड़े-गले रंगमंच की पृष्ठभूमि
किसी समय बहुत भव्य रही होगी. इसका `ताजमहल' नामक आगे का परदा आज भी कला की एक
उत्कृष्ट कृति है. आगे पीछे जो परदे टाँगे जाते हैं, वे आज भले ही चिथड़े बन गये
हों, परन्तु उनके रंग तथा डिज़ाइन के हिसाब से उनमें ऊँची कला की पसंदगी जाहिर
होती है. कठपुतलियाँ भले ही चिथड़ेनुमा कपड़े पहिनी हुई हों परन्तु उनकी सिलाई
तथा कपड़ों की रंगाई, छपाई, बुनाई आदी में भव्य कारीगरी के दर्शन होते हैं.
राजस्थानी कठपुतलीकार परंपरा से चली आई पुतलियों के कपड़ों को उतारकर नहीं फैंक देते,
वे उन्हीं पर परत-दर~-परत चढ़ाते रहते हैं. कला मंडल के संग्रहालय में लगभग १००
वर्ष पुरानी पुतलियाँ संग्रहीत है, जिनके कपड़े की परत भी स्पष्ट दिखलाई देती
है, उनकी रंगाई, बुनाई तथा सजावट में उत्कृष्ट कलाकारिता के दर्शन होते हैं.
प्रत्येक राजस्थानी कठपुतली दल में पहले ४ से ६ व्यक्ति हुआ करते थे, जब कि आज
केवल दो से ही काम चला लिया जाता है, जिसका परिणाम यह हुआ है कि कठपुतली नचाने
का काम अत्यंत गिर गया है. एक ही व्यक्ति को एक से अधिक पुतली चलानी पड़ती है
इसलिये अंगभंगिमाओं का वैविध्य बताये बिना ही वह पुतलियों को इधर उधर हवा में
उड़ाकर तथा उन्हें अव्यवस्थित रूप से चलाकर अपना काम पूरा कर लेता है.
समस्त पुतली-प्रदर्शन गीतों पर आधारित रहता है. बहुधा स्त्रियांॅ ही ढोलक बजाती
है और पुतली नचाने वाले के साथ पुतली को माध्यम मानकर संभाषण आदि करती रहती है.
सभी संभाषण अत्यंत मनोरंजक एवं सारगर्भित होते है, पुतली नचाने वाला अपने मुँह
में एक सीटी दबाये रहता है और उसी के माध्यम से वह पुतली से संवाद करता है और
ढोलक बजाने वाली स्त्री अत्यंत मनोरंजक ढंग से उन्हें मानवी भाषा में उलथाती
रहती है.
राजस्थानी पुतलियों के विशिष्ट पात्र
जैसा कि ऊपर कहा चुका है राजस्थानी पुतलियों के वर्तमान खेल से कथानक का कोई
महत्व नहीं है. `अमरसिंह राठौड़' के खेल में विविध खेल-~तमाशा तथा अमरसिंह की
तलवारबाजी और युद्ध के सिवाय और कुछ नहीं है. चार सौ, पाँच सौ वर्ष की अवधि में
इस खेल के नाट्य-तत्व बिल्कुल ही नष्ट हो गये है. इसके प्रारंभ, अंत तथा मध्य का
कोई पता नहीं है और न इतिहास का ही कही निर्वाह हुआ है. परंपरा से प्रचलित कुछ
मनोरंजक पुतलीपात्र यदि इन खेलों में प्रयुक्त नहीं होते तो उनका कोई अस्तित्व
भी आज नही रहता. ये परंपरागत पुतली-पात्र राजस्थानी शैली की पुतली में सैंकड़ों
वर्षों से प्रचलित है. सैकड़ों वर्षों के परीक्षण से तथा हज़ारों प्रतिमाओं के
प्रयोग से उनके मूल तत्वों में बड़ा निखार आया है. ये विशिष्ट पुतली-पात्र है :
घोड़ा तथा घुड़सवार, गेंदवाली, बहुरूपिया, नर्तकी, साँप-सपेरा, पट्टेबाज़,
पिलपिली साहब, लैला-मजनँ और गोरों की पलटन.
राजस्थानी कठपुतलीकारों को अपना `अमरसिंह राठौड़' का खेल ढ़ोते-ढ़ोते पूरे ४००
वर्ष से अधिक हो गया, परन्तु वे उसी खेल चिपके हुये हैं. उन्हें नवीन
कथा-प्रसंगों की तरफ लाने तथा अपनी शैली में विकास करने की और अनेक प्रयास
भारतीय लोक कला मंडल की तरफ से हुये, परन्तु अभी तक उन पर कोई असर नहीं हुआ है.
उनका `अमरसिंह राठौड़' का खेल अमरसिंह के नाम के सिवा अब अंशमात्र भी अमरसिंह के
व्यक्तित्व से संबंधित नहीं रहा है, फिर भी वे उसी के नाम से चला रहे हैं. इनके
आदि आश्रयदाता विक्रमादित्य ने उन्हें `सिंहासन बत्तीसी' नामक खेल दिया, जिसे वे
सैंकड़ों वर्षो तक ढ़ोते रहे और जब उन्हें पृथ्वीराज चौहान जैसा चमत्कारिक
आश्रयदाता उपलब्ध हुआ तो उन्हें `वृथ्वीराज संयोगिता' विषयक खेल बनाने की प्रेरण
मिली. उसके कई वर्ष बाद नागौर के राजा अमरसिंह राठौड़ जैसे कला मर्मज्ञ राजा ने
इनको आश्रय प्रदान किया, जिसके फलस्वरूप `अमरसिंह' नामक खेल का प्रादुर्भाव हुआ
और आज इस घटना को ४०० वर्ष से भी अधिक समय हो गया है फिर भी कोई ऐसा चमत्कारिक
आश्रयदाता इन्हें उपलब्ध नहीं हुआ जो इनकी दिशा ही बदल देता और किसी नवीन खेल का
सूत्रपात होता.
