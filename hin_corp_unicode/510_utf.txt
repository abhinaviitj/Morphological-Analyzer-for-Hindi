<शोचिअल् श्चिएन्चे><छुल्टुरे><झइसिन्ग्ह् णेएरज् अन्ड् भ्.ळ् श्हर्म><षज्स्ट्हन् कि शन्स्क्रिट्क् फ्रम्पर><१९८९><षज्स्ट्हन् ःइन्डि घ्रन्ट्ह् आचडेम्य्><झइपुर्><२४ टो २९><२१६०><णेएरज् ' श्हरम-षज्स्ट्हन् कि शन्स्क्रिटिक्>

रामानन्दी
इन वैष्णव संप्रदायों का राजस्थान में बहुत प्रसार हुआ. रामानुज संप्रदाय
की एक प्रमुख गद्दी जयपुर में (तत्कालीन आमेर राज्य में) गलता नामक स्थान
में थी. इसकी परम्परा अब तक वहां चली आ रही है. और जयपुर बसने से पूर्व
के अनेक मन्दिर वहाँ अब भी देखे जा सकते हैं. इसी कारण विशिष्टाद्वैत
संप्रदाय का पीठ होने से `उत्तर तोताद्रि' (उत्तर भारत में रामानुज का
प्रमुख पीठ) भी कहा जाने लगा था. इसी वैष्णव संप्रदाय का अनुसरण करने
वाले रामानन्द (१४००-१४७०) ने अपनी उप-शाखा उत्तर भारत में चलाई थी.
रामानंदी संप्रदाय उत्तर भारत में बहुत प्रसिद्ध हुआ. कबीर स्वयं रामानंद
के शिष्य थे पर उनका मन निर्गुण भक्ति की ओर झुक गया जबकि रामानंदी
संप्रदाय में राम की सगुण भक्ति चलती रही. रामानंद की शिष्य परंपरा में
जयपुर (आमेर) के पयहारी स्वामी थे जिन्होंने इस प्रदेश में नाथों का
प्रभाव समाप्त कर रामानंदी भक्ति परंपरा प्रवाहित की. उनके शिष्य अग्रदास
जी (१६वीं सदी का मध्य) यहीं हुए जो बाद में सीकर के पास रेवासा नामक
गाँव चले गये और वहाँ उन्होंने अपनी गद्दी स्थापित की जो आज तक चली जा
रही है. अग्रदास जी सांस्कृतिक इतिहास में र आम की मधुर भक्ति के
प्रवर्तक के रूप में विख्यात हैं. इन्होंने राम भक्ति पर अनेक हिन्दी
काव्य लिखे हैं. गलता में रामानंद के शिष्य कील्हदास जी (१६ वीं सदीं)
रहे जिन्होंने यहां के मन्दिरों में रामानंदी भक्ति संप्रदाय सुदृढ़
किया. इस शाखा की यह विशेषता है कि यहाँ राम की भक्ति और पूजा कृष्ण की
भाँति रागात्मिका या माधुर्यलक्षण भक्ति के रूप में, उन्हें एक रसिक नायक
मानते हुए की जाती है. जुगल सरकार (सीता व राम) की श्रंगारिक जोड़ी पूजी
जाती है तथा राम सीता की रासलीला आदि मधुर लीलाएं उनके साथ जोड़ दी जाती
है. रामभक्ति की यह मधुर शाखा यहां विशिष्ट देन जिसे सवाई जयसिंह
(१६९९-~१७४३) ने भी प्रश्रय दिया और जिस पर अपने राजकवि श्रीकृष्णभट्ट
कवि कला-~निधि से `राम रासा' (राम की रास लीला) लिखवाया. रामानंद के
प्रिय शिष्यों द्वारा प्रवर्तित शाखाओं में एक रामस्नेही संप्रदाय भी है
जिसका रूझान निर्गुण भक्ति की ओर हो गया किन्तु जिनकी प्रमुख गद्दियां
राजस्थान में ही है, जिनका वर्णन आगे किया जाएगा.
कृष्ण भक्ति--वल्लभ संप्रदाय
राजस्थान में कृष्ण भक्ति की परंपरा बहुत पुरानी है. चित्तौड़ के निकट
धोसुंडी गांव में प्राप्त द्वितीय शती ई. पू. के एक शिलालेख में संकर्षण
वासुदेव की पूजा का उल्लेख मिलता है. जोधपुर के निकट मंडौर में भी
गुप्तकालीन शिला-~फलकों से कृष्ण लीला चित्रित है. राजस्थान में
ब्रजमण्डल का प्रभाव तभी से आने लगा जब दिल्ली की मुगल सल्तनत से जयपुर,
जोधपुर आदि के राजवंशों ने संबंध स्थापित किया और आगरे के शाही दरबार में
उनका आना-जाना होने लगा. जयपुर आदि के राजाओं ने वृन्दावन जैसे स्थानों
पर कृष्ण मन्दिर बनवाये और कृष्ण भक्ति के आचार्यों पर श्रद्धा दिखलाई.
औरंगजेव जैसे बादशाहों की अनुदार नीति के कारण मुगल साम्राज्य के सीधे
आधिपत्य वाले नगरों से आचार्यों ने सुरक्षा की दृष्टि से अपनी आराध्य
मूर्तियों को हटा कर देशी रियासतों के राजाओं के संरक्षण में ले जाना
श्रेयस्कर समझा. ऐसी ही एक घटना बल्लभाचार्य के आराध्य श्रीनाथ जी का
गिरिराज (गोवर्धन) से निकलकर सितम्बर ३० सन् १६६९ को गोस्वामी दामोदर जी
तथा उनके चाचा गोविन्द जी द्वारा राजस्थान लाना तथा अन्तत: १०, फरवरी,
१८७२ को सीहाड़ गांव में उसका स्थापना करना था. तभ ई से सिहाड़ गांव
श्रीनाथ द्वार कहलाने लगा और वल्लभाचार्य का प्रमुख पीठ यही हो गया.
इस संप्रदाय के इस मुख्य पीठ के अतिरिक्त जो गत तीन सदियों से भी अधिक
समय के राजस्थान में है, पुष्टिमार्ग के सात प्रमुख पीठ हैं जो
वल्लभाचार्य के पुत्र गुसाई विट्ठलदास जी (१५१५-१५८५ ई.) के सात
उत्तराधिकारियों ने अपने-अपने आराध्य देवविग्रहों (मूर्तियों जिन्हें
निधि या स्वरूप कहा जाता है) के नाम पर स्थापित किये थे. यह उल्लेखनीय है
कि इनमें से अधिकांश पीठ राजस्थान में स्थित हैं. प्रथम पीठ मथुरेश जी
(जिन्हें बड़े मथुरेश जी कहा जाता है) का जो कोटा में है. द्वितीय
विट्ठलनाथ जी का है जो नाथद्वारा (उदयपुर) में है. तृतीय द्वारकाधीश जी
का है जो नाथद्वारा के निकट ही कांकरोली में है. चतुर्थ गोकुलनाथ जी का
है जो गोकुल में है. यह स्थान वैसे तो उत्तर प्रदेश की परिधि में है पर
राजस्थान के भरतपुर जिले के कामवन नगर के बहुत निकट है. कामवन में पंचम
और सप्तम पीठ स्थित है जिन्हें क्रमश: गोकुल चन्द्रमांजा और मदनमोहनजी के
पीठ कहा जाता है. आजकल छठा पीठ जो बालकृष्ण जी का है सूरत (गुजरात) में
स्थित है. वैसे औरंगजेब की हिन्दु मन्दिरों और मूर्तियों के विरोध की
नीति के कारण अपने मूल छोड़कर चतुर्थ, पंचम और सप्तम पीठ के आचार्य अपने
आराध्यों की मूर्तियां लेकर जयपुर आये थे. जहां वे अनेक वर्ष रहे भी
किन्तु बाद में पंचम और सप्तम स्वरूप बीकानेर होते हुए कामवन आ गये. इस
प्रकार आज भी पुष्टिमार्गीय भक्ति धारा के अधिकांश `स्वरूप' राजस्थान में
स्थित है और ऐतिहासिक कारणों से बनी यह विशिष्ट स्थिति इस भक्ति धारा को
इस धारा से अविभाज्य रूप से जोड़ चुकी है. किशनगढ़ राजवंश इस संप्रदाय का
अनुयायी हो गया था. संवत् १५७६ में जन्में सावंतसिंह ने तो कृष्ण भक्ति
में राजपाट का त्यागकर वृन्दावन वास शुरू कर दिया था, अपना नाम नागरीदास
रख लिया था, गोस्वामी रणछोड़दास जी से दीक्षा लेकर ब्रजभाषा मे उत्कृष्ट
भक्ति रचना की थी. बनी ठनी जू जो राधिका का भी विशेषण है और इनकी
उप-पत्नी का नाम भी बताया जाता है, इनके साथ ही भक्ति रचना करती थी.
राधिका का यह चित्र इतिहास में प्रसिद्ध हो गया है. वर्तमान में ४१
प्रमुख पुष्टिमार्गीय मन्दिर राजस्थान में है. तीन चार सदियों से इस भूमि
पर बहने वाली इस भक्ति धारा ने यहां की संस्कृति को बहुत प्रभावित किया
है तथा अनेक रूपों में ब्रज संस्कृति और रागानुगा भक्ति की छाप इस पर
छोड़ी है. इस संप्रदाय म एं मूर्तियों की प्राण प्रतिष्ठा या स्थापना न
कर उनमें बाल भाव की उपासना `सेवा' के रूप में की जाती है. मन्दिर भी
`हवेली' कहे जाते हैं जिनका संगीत हवेली संगीत के नाम से प्रसिद्ध है.
निम्बार्क-संप्रदाय
वैष्णव संप्रदायों में एक प्रमुख संप्रदाय आचार्य निम्बार्क का है जिसका
प्रमुख पीठ भी आज किशनगढ़ (अजमेर जिला) के पास सलेमाबाद नामक ग्राम में
स्थित है. अन्य वैष्णव सप्रदायों की भांति निम्बार्क संप्रदाय का भी
प्रमुख प्रसार वृन्दावन में हुआ (मुगल काल में) जहाँ हरिव्यास-देवाचार्य
जी ने संप्रदाय के पीठों का सुनियोजित पुनर्गठन कर बारह शिष्यों को
संप्रदाय के प्रसार का कार्य सौंपा. इनके प्रमुख शिष्य परशुराम-देवाचार्य
जी थे जो जयपुर राज्यान्तर्गत नारनील के समीप गौड ब्राह्मण परिवार में
जन्मे थे और कुछ समय मथुरा के नारद टीला पर साधना कर निम्बार्क संप्रदाय
की प्रमुख गद्दी राजस्थान में ले गये. पुष्कर में कुछ चमत्कारी पीर लोगों
को दिग्भ्रान्त करते थे अत: उन्हें अपने योग बल से परास्त कर वहाँ इस
वैष्णव पीठ की स्थापना इन्होंने आवश्यक समझी, ऐसा माना जाता है. तब से
(१६ वीं सदी के आसपास) अजमेर के सलेमाबाद में यह प्रमुख पीठ स्थित है.
`परशुराम सागर' आदि अनेक भक्ति ग्रन्थों में परशुराम जी ने राजस्थानी
मिश्रित हिन्दी में काव्य रचना की ओर राजस्थान में इस संप्रदाय का प्रसार
किया. वर्तमान में उदयपुर में भी निम्बार्क पीठ है तथा जयपुर आदि नगरों
में स्थान-स्थान पर इस संप्रदाय के राधाकृष्ण के मन्दिर हैं. इस संप्रदाय
में राधा को कृष्ण की स्वकीया (परिणीत) माना जाता है और युगल स्वरूप की
मधुर सेवा की जाती है. समय-समय पर राजस्थान की देशी रियासतों के अनेक
राजवंशों ने भी इस संप्रदाय के प्रति अपनी भक्ति प्रकट की. जयपुर नरेश
जगत सिंह संवत् १८५६ में सलेमाबाद में जाकर आचार्य जी का आशीर्वाद
प्राप्त किया जिसके फलस्वरूप राजकुमार जयसिंह का जन्म हुआ अत: राजवंश ने
उन्नीसवीं सदी में इस संप्रदाय को बहुत प्रश्रय दिया और अनेक मेले आयोजित
किये इसका उल्लेख इतिहास में मिलता है.
गौडीय सम्प्रदाय
चार भक्ति प्रवर्तक आचार्यों के अतिरिक्त गौडीय संप्रदाय के प्रवर्तक
नौरांग महाप्रभु चैतन्य की भक्ति धारा ने भी राजस्थान की संस्कृति पर
भरपूर प्रभाव डाला है. अकबर के समय उत्तर भारत में विशेषकर ब्रज-क्षेत्र
में इस संप्रदाय का व्यापक प्रसार हो रहा था. वृन्दावन इस संप्रदाय के
कीर्तनों, मधुर भक्ति के झोंकों और राधा माधव की कोमलकान्त भावना से
ओत-प्रोत था. जयपुर के राजा मानसिंह प्रथम का संपर्क वृन्दावन मे इस
संप्रदाय के आचार्यों से हुआ. उन्होंने वृन्दावन में १५९३ ई. में गोविन्द
मन्दिर बनवाया. परवर्ती नरेशों की श्रद्धा इस संप्रदाय में बढ़ती गई और
चैतन्य के शिष्य वर्ग जीवोगोस्वामी, रूप गोस्वामी, सनातन गोस्वामी, मधु
पंडित आदि की सेव्य कृष्ण मूर्तियों को राजस्थान में लाने का क्रम शुरु
हुआ. इसके फलस्वरूप रूप गोस्वामी के सेव्य राधा गोविन्द जी वि. सं. १७७०
में जयपुर (आमेर) लाये गये, बाद में सवाई जयसिंह के समय गोविन्द जी को
राजमहलों में मन्दिर बनवाकर स्थापित किया गया. इन पर जयपुर राजवंश की
इतनी श्रद्धा हुई कि जयपुर के राजा गोविन्द देवजी को माना जाने लगा, राजा
तो उनके दीवान के रूप में शासन करता माना गया. जयपुर में चैतन्य संप्रदाय
की जो अनेक प्रमुख ऐतिहासिक कृष्ण प्रतिमाएं मन्दिर बनवाकर स्थापित की गई
उनमें जीव गोस्वामी के सेव्य राधा दामोदर, लोकनाथ गोस्वामी के सेव्य राधा
विनोद, मधु पंडित के सेव्य गोपीनाथ आदि गिनाये जा सकते हैं. करौली में एक
अन्य महत्त्वपूर्ण कृष्ण प्रतिमा है सनातन गोस्वामी के सेव्य सदन मोहन
की. इस संप्रदाय के व्यापक प्रसार के कारण सत्रहवीं सदी से लेकर आज तक
चैतन्य संप्रदाय की कृष्ण भक्ति की धारा का सांस्कृतिक प्रभाव राजस्थान
में विशेषकर जयपुर और सबाई माधोपुर--करौली के क्षेत्र में देखा जा सकता
है. इस संप्रदाय के इतने प्रसिद्ध मंदिर स्वयं वृन्दावन या बंगाल में भी
नहीं है.
मीरा बाई
कृष्ण भक्ति की इस मध्यकालीन धारा ने जिसका प्रमुख स्वरूप कृष्ण की
श्रंगार प्रधान, मधुर भक्ति का था और जिसमें मुगलकालीन वैभव-विलास,
रूपासक्ति और रागप्रधान भावनाओं का संपुट तथा संगीत, सुगन्ध स्वाद्रिष्ट
भोगराग का समर्पण और रीतिकालीन नायक-नायिकाओं की भाँति रासक्रीड़ा और
श्रंगार लीलाओं के माध्यम से आराध्य की सेवा कर अपनी भावनाओं की तृप्ति
की जाती थी, राजस्थान में भी वह परम्परा मूर्तिमान कर दी जो मुगल काल में
समूचे उत्तर भारत को रससिक्त करती रही थी. यही कारण है कि राजस्थान के
कवियों ने न केवल राजस्थानी भाषाओं में ऐसी श्रंगार प्रधान, ललित भक्ति
रचनाएं की बल्कि बहुत-सा साहित्यइस भूमि पर ब्रजभाषा में लिखा गया.
संप्रदाय-बद्ध इस कृष्ण भक्ति धारा से पूर्व इस भूमि को एक ऐसी
भक्तिसरिता ने पहले से ही रसाप्लावित कर रखा था. जिसका सानी पूरे देश में
नहीं मिलता. वह रस सरिता बहाई थी मेड़ता की (बाजोली में जन्मी कुडकी गाँव
में पली) भक्तिशाली मीरा ने (१५०४-१५६३) जो चित्तौड़ के राणा सांगा के
ज्येष्ठ राजकुमार भोजराज को व्याही थी और सात वर्ष बाद विधवा हो गई
किन्तु जिसने कृष्ण भक्ति के प्रबल प्रवाह में लोकलाज तथा समाज की
रूढ़ियों को बहाकर सन्तों की संगति की, कृष्ण का कीर्तन किया, उसे कभी एक
रहस्य लोक के किन्तु सगुण प्रियतम की तरह देखा, कभी प्रेमयोगी की तरह,
कभी नटनागर गिरिधर को सर्वस्व मानकर सब सांसारिक सुखों को उस पर निछावर
कर दिया. मीरा राजस्थान की धरती में फूटा ऐसा भक्ति अंकुर था जिसने इसे
प्रदेश मे अनूठी भक्ति रस परम्परा का सूत्रपात किया. चाहे उसके नाम पर
कोई संप्रदाय नहीं चला, किन्तु उसकी उपस्थिति इसकी संस्कृति को एक अलग
पहचान दे गई. उसकी भक्ति धारा में, उसके पदों में सभी संप्रदायों के मूल
तत्त्व दिखलाई देते हैं, कृष्ण भक्ति की प्रत्येक प्रवृत्ति, प्रत्येक
स्वरूप उस प्रेम दीवानी के पदों में प्रति-~विम्बित हैं. तभी तो कभी
इतिहासकार उसकी भक्ति को रैदास से प्रेरित बताते हैं, कभी तुलसीदास ने
उसे `जा के प्रिय न राम वैदेही' की पाती लिखकर भेजी बताते है, कभी
चैतन्य, वल्लभ आदि आचार्यों से उसकी भेंट की किंवदन्तियाँ फैली दिखती है.
उसके पदों में राजस्थानी है, ब्रज है, गुजराती है, पंजाबी है, सभी भाषाएँ
सहज रूप में घुल-मिल गई हैं. मीरा सच्चे अर्थों में इस धरती को सामासिक
एकता और सांस्कृति समन्वय सू त्र में बाँधने वाली कड़ी है. मीरां
राजस्थान की सीमा से बाहर गुजरात में डाकोर के रणछोड़ मंदिर में गिरिधर
में जाकर विलीन हो गई, ऐसा कहा जाता है. मीरा किसी संप्रदाय की अनुयायी
नहीं थी. वैसे चैतन्य के शिष्य जीव गोस्वामी से वे तथा जीव गोस्वामी
प्रभावित हुए ऐसा कहा जाता है. उनको भक्ति का प्रमुख भाव सगुण भक्ति
प्रेमोन्माद तथा पूर्ण समर्पण भावना है.
इस प्रकार कृष्ण भक्ति की धारा ने गत चार-पांच शताब्दियों से राजस्थानी
संस्कृति में एक ऐसी अन्तर्धारा बहाई है जिसमें ब्रज की कृष्ण भक्ति की
परम्पराओं ने ठाकुर सेवा, मधुर भक्ति, प्रेम लक्षण भावना से कृष्ण में
अनुरक्ति आदि की परंपराओं को राजस्थानी जीवन का भी अविभाज्य अंग बना
दिया. `जय श्री कृष्ण' वाक्य उन सभी वर्गों में अभिवादन का प्रमुख प्रकार
है जो कृष्ण-भक्ति की उस शाखा के अनुयायी हैं (ठीक उसी तरह जैसे `राम
राम' अन्य सभी वर्गों में राजस्थान का एक व्यापक अभिवादन बन गया है).
निर्गुण--संप्रदाय
सगुण भक्ति की इन धाराओं ने एक ओर राजस्थान को सींच कर यही की संस्कृति
में जिस प्रकार माधुर्य बिखेरा उसी प्रकार निर्गुण भक्ति के अनेक
संप्रदाय यहाँ पनपे जिन्होंने शान्तरस, वैराग्य, निर्वेद आदि की भावभूमि
अपनाकर पूजा, सेवा या भक्ति की बजाय ज्ञान और आचरण को अधिक महत्त्व दिया
तथा समता, नि:स्पृहता और सदाचार के मूल्यों की एक सुदृढ़ भित्ति तैयार
की. निर्गुण भक्ति अथवा ज्ञान मार्ग की यह बेल कहीं बाहर से लाकर यहाँ
नहीं लगाई गई बल्कि यहाँ की मिट्टी से ही उपजी. जिस प्रकार उत्तर भारत
में नानक, कबीर आदि सन्तों ने धर्म में पनपे कठमुल्लापन का विरोध कर
निर्गुणभक्ति का मार्ग प्रशस्त किया उसी प्रकार राजस्थान में अनेक सन्तों
ने उसी भाव-भूमि पर एक निराकार ईश्वर की बनाई इस सृष्टि को समता की
दृष्टि से देखने का, लोकोपकार और अनासक्ति को ही धर्म के प्रमुख
कर्त्तव्य के रूप में देखने का ज्ञान-मार्गी उपदेश दिया. इन संतों से जो
संप्रदाय या पंथ चल निकले वे राजस्थान की धार्मिक और सांस्कृतिक परंपराओं
की अनूठी पहचान बन गये हैं और यहाँ की महत्वपूर्ण देन हैं. इनमें जहाँ
भक्ति के बीज मिलते हैं वे एक निराकार सर्वव्यापी ई श्वर की भक्ति है, जो
भजन गाये जाते हैं, वे भी निर्गुण और ज्ञानमार्गी है. दादूपंथ, विश्नोई
संप्रदाय, जसनाथी संप्रदाय, लालदासी संप्रदाय, रामसने-ही शाखा आदि
राजस्थान की देन है, जिनके अनुयायी आसपास के अन्य प्रान्तों में भी अब
बहुत बड़ी संख्या में मिलते हैं. ऐसे निर्गुण पंथी ज्ञानमार्गियों के
उपदेशों का फलितार्थत: जोर रहा है जीव के `मोक्ष' की ओर जो भारतीय
संस्कृति में चौथा पुरुषार्थ माना जाता है जबकि सगुण भक्तिमार्गी मोक्ष
की बजाय--भगवान--की सेवा, उनके गुणानुवाद, साहचर्य और सानिध्य को अधिक
स्पृहणीय मानते थे, उसे ही मोक्ष का दर्जा देते थे.
बिश्नोई संप्रदाय
मारवाड़ में नागौर के निकट ग्राम पयासर में जन्में जांभोजी, जंभनाथ जी
अथवा जंभेश्वर जी का जन्म वर्ष विक्रमी संवत् १५०८ में माना जाता है.
पन्द्रहवी सदी ई. में इन्होंने अपने २९ उपदेशों से एक ऐसा संत संप्रदाय
चलाया जिसमें सत्य, सदाचार, गुरू से ज्ञान प्राप्त कर निर्गुण निरंजन को
भजने का मार्ग, योग मार्ग, जीवरक्षा, जाति-पांति के भेद की अमान्यता व
शील, शुद्धि आदि ग्रन्थों की स्थापना है. जंब-सागर में इनके १२० सबद
संगृहीत हैं. इन्हें विष्णु का अवतार मानकर इनके संप्रदाय को विश्नोई
संप्रदाय कहा गया ऐसी भी मान्यता है किन्तु बीस और नौ उपदेशों के कारण
इसका विश्नोई नाम पड़ा यही सामान्यत: माना जाता है.
