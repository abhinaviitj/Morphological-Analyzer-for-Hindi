<ठ्रन्स्लटेड् ंअटेरिअल्><ळिटेरटुरे><घन्गोपड्ह्यय, श्ह्यमोल्><ईस्ह्तरिटल खि खट्ह><१९८०><णटिओनल् भोओक् ठ्रुस्ट्><णेत् ढेल्हि><८२-८९><२३००><घन्गोपड्ह्यय-ईस्ह्तरिटल-ळ्ट्-औ> 

रेतीली जमीन पर फूट-तरबूज खूब होता है, पर किसान की नींद हराम हो जाती
है. दिन में रेत तपती है और रात में ठिठुरती है. सारी रात किसान आँखों
में काटता है, तब कहीं फूट-तरबूज के दर्शन होते हैं. यह बात यहाँ किसी
से छिपी नहीं कि दक्षिणा पुराने बँटाईदारों को हटाकर जमीन नये बँटाईदारों
को देना चाहता है. बँटाईदारों का कहना है, तीन साल एड़ी-चोटी का पसीना एक
कर हमने जमीन आबाद की है. हमें और दो साल का वक्त दो, जमींदार को खुश कर
देंगे. लेकिन किसानों की चीख-पुकार से दक्षिणा क्यों पसीजे, उसे तो नये
बन्दोबस्त से नगद भी मिलेगा. और नगद की उसे सख्त जरूरत भी है. चुनाव लड़ना
कोई हँसी-खेल तो नहीं. जीतने के लिए पैसों का बल चाहिये. चुनाव-प्रचार
जोरों पर है. गाड़ियाँ दौड़ रही हैं. नारे लग रहे हैं- `जनता प्रार्थी
दक्षिणा चकोत्ति को-वोट दो, वोट दो.  .  .  वोट फार दक्षिणा चकोत्ति.  .  .
.'अरसा बीत गया, पंचानन आपेरा का दफ्तर बंद पड़ा है. अब वहाँ रिहर्सल नहीं
होता. जगेन की बैठक नहीं जमती. दफ्तर के बरामदे में तीन आदमी बैठे बीड़ी बाँध
रहे थे.अभी-अभी कलकत्ता से तीन बीस की ट्रेन आयी है. एक जटाधारी आदमी इस तरह
चीख रहा है, जैसे उसे कोई मार रहा हो. `बार रे बाप.  .  .  मार डाला.  .  .
जालिम ने मार डाला.  .  .  बचाओ.  .  .  मुझे बचाओ.'वह अपने आप चिल्ला रहा
है. मारना तो दूर की बात, उसे किसी ने छुआ भी नहीं है. थोड़ी देर चिल्लाकर
वह चुप हो गया. बीड़ी बाँधने वालों में से एक ने एक लोटा पानी बढ़ा दिया,
`पानी पियो जगेनदा.'बरामदे में बैठ कर जगेन बोला, `सिर्फ पानी से नहीं चलेगा,
बतासा भी चाहिये.बतासा भी लाकर दिया गया. पानी पीकर जगेन बोला, `कैसी ऐक्टिंग
की?'`लाजवाब. अब घर जाकर आराम करो. देखते नहीं, कैसी गरमी पड़ रही है?जगेन
ठहाका मार कर हँसा, `कहाँ! मैं तो सरदी में मरा जा रहा हूँ और तुम कहते हो
कि गरमी पड़ रही है. देखते नहीं, मैंने कोट पहन रखा है. तुम्हारे पास कोट
नहीं है तो आग तापो, वरना ठिठुर कर मर जाओगे.'जिसने पानी दिया था, वह कुछ
बोला नहीं, सिर्फ जगेन की ओर देखता रहा. चारो तरफ आग बरस रही है. जमीन तवे
की तरह तप रही है. हवा का नामोनिशान भी नहीं. और इसे सरदी लग रही है.डाभ,
ताड़ी और मछली लेकर कलकत्ता जाने वाले व्यापारी इस ट्रेन से वापस आ रहे
हैं. जगेन ने एक व्यापारी से सिगरेट ली. सिगरेट के कई कश लेकर वह फिर चीख
पड़ा, `बचाओ.  .  मार डाला.  .  .  बाप रे बाप.  .  .  मुझे छोड़ दो.  .  .
'दक्षिणा चकोत्ति का छोटा लड़का विकास कलकत्ता के आशुतोष कालेज में पढ़ता
है. कुछ ही दिन हुए कालेज में दाखिल हुआ है. खड़ा-खड़ा वह जगेन को देख
रहा था. करीब जाकर बोला, `तुम्हें किसने पकड़ा है?'`मुझे छुड़ा दो. छुड़ा
दो मुझे. बड़ी तकलीफ होती है.'`किसने पकड़ा है?'`नहीं पहचानता.'जगेन यूँ
ही चीखता-चिल्लाता है. कोई देखता है, कोई चुपचाप चल देता है. महीनों से
उसकी दुकान बन्द पड़ी है. पहले था वह जगेन जात्रा, अब है जगेन पगला.विकास
घर लौटा. ढलते सूरज का रंग विकास को आकर्षित करता है. इस समय ईश्वरीतला
उसे मुग्ध करता है. ठंडी हवा उसके तन-बदन में पुलक पैदा करती है. हरे रंग
की इलेक्ट्रिक ट्रेन अगले स्टेशन की ओर भागती नजर आती है. कलकत्ता में वह
कोई रंग नहीं देख पाता. सारे शहर में अजीब-सी चिल्ल-पों मची रहती है.विकास
ने देखा कि लिली को साथ ले टुकु बाँध पर टहल रही है. साथ है बाघा. बाघा
उसे फूटी आँखों नहीं सुहाता. एक दिन वह टुकु से बात ही कर रहा था कि
बाघा यमदूत की तरह टपक पड़ा. उसकी घिघ्घी बँध गयी, अब क्या बोले!विकास
टुकु को चिट्ठी लिखने बैठा. प्रिय टुकु-उमा को दोपहर में दर्द उठा. अनाथ
दफ्तर न जा सका. तीसरे पहर पैदा हुआ बछड़ा.बलाई उमा को दुहने बैठा. बाल्टी
भर गयी. यह दूध न बछड़ा पी सकता है, न कोई आदमी. पीते ही दस्त चालू. उमा
के नये बच्चे को बचाने की खातिर कन्हैया को बाँध दिया गया. खुला रहेगा,
तो बच्चे को मार डालेगा. शाम ढलते ही शांता पंचाननतला दूध चढ़ाने चली. बलाई
ने कंधे पर बाल्टी ली. लिली और टुकु साथ हो लीं. उमा अब खुद को हल्का महसूस
करती है. नाद में मुँह देती है और मुँह उठा कर बछड़े की ओर देखती है.जंगले
के करीब बैठ अनाथ ने कापी खोली. अभी वह अकेला है. शांता के पीछे-पीछे टुकु
जा रही थी. उसकी आवाज सुनायी पड़ी, `उमा कितना दूध देगी?'बलाई ने कुछ कहा.
इतनी दूर बैठा अनाथ सुन न सका. शायद शांता ने डाँट पिलायी. अनाथ अपनी पत्नी,
दोनों लड़कियों और बलाई को कंपनी बाँध होकर जाते देखता रहा. शांता के सिर
पर घूँघट था. झुटपुटे अंधेरे में लिली और टुकु सरल रेखा जैसी प्रतीत हो
रही थीं. सबसे आगे था बाघा.अनाथ ने कापी खोली. इन दिनों तरह-तरह की बातें
उसके मन में उठती हैं और वह भूल जाता है. आज से वह लिख लिया करेगा. अनाथ एक
विशेष प्रकार की तृप्ति अनुभव कर रहा था. कंपनी बाँध के ऊपर फैले आसमान की
ओर अनाथ एकटक देखने लगा. शाम की सुर्खियों में डूबा आसमान. बादलों के दो
टुकड़े आसमान से लटक रहे हैं. आकाश अगर घर हो तो बादलों के टुकड़े दरवाजा
होंगे. उस घर में आग लगी है. सूरज लुढ़केगा और घर अंधेरे में डूब जायेगा.
अनाथ ने लिखा-`आकाश तरल है शून्य है. प्रतिक्षण रंग बदलता है. आकाश अनुभव
का विषय है. मुहम्मद बाजीगर आया था. उसने मुझे प्रतिदिन दो चम्मच आकाश
पीने की सलाह दी है. आकाश पीने से मन प्रसन्न रहता है. हम क्षण-प्रतिक्षण
आकाश पीते हैं. मुँह खोलते ही आकाश अंदर चला जाता है. शून्य से मिट्टी तक
आकाश फैला है. शांता एक नयी अनूभूति में डूबती-उतराती पंचाननतला पहुँची.
बाबा पंचानन फूल-बेल-पत्र से ढंके रहते हैं. शांता ने दिया जलाया. पत्थर की
मूर्तियाँ झिलमिला उठी. बलाई ने बाबा पंचानन पर दूध ढाल दिया. हाथ जोड़ कर
शांता मन-हीमन बोली, `बाबा, हमारी उमा हमेशा इसी तरह दूध देती रहे. वैशाख
में जल छढ़ाऊँगी.'बाबा पंचानन की बगल में है भगवान विष्णु की मूर्ति. गले
में पल्लू डाल कर शांता ने साष्टाँग प्रणाम किया. सिर उठाते समय मन-ही-मन
मूर्तियों को संबोधित कर के बोली, `आप सब यहाँ उपस्थित हैं. आप लोगों से
मेरी प्रार्थना है कि टुकु पर कृपा करें. उसकी चिंता मुजे खाये जा रही है.
उसे सुमति दें.' आते समय शांता ने चाँदी का एक रुपया फेंक दिया. पत्थर से
टकरा कर ठन की आवाज हुई और दो नंग-धड़ंग बच्चे मंदिर में घुस आये. बाबा का
मंदिर सबके लिए खुला है. यहाँ कोई पहरेदार नहीं रहता. ईश्वरीतला का यही नियम
है.अनाथ लिख रहा था-`बिरजा डाक्टर से फिर मुलाकात नहीं हुई. निश्चित रूप से
सर्कस पार्टी और कहीं सर्कस दिखा रही है. उस दिन की गोधूलि मुझे आजीवन याद
रहेगी. जब कभी सर्कस का वह सेर मुझे याद आता है, मेरे रोंगटे खड़े हो जाते
हैं. उसकी दहकती आँखों का घूरना किताना भयावह था! अगर गामादा न होते, तो वह
मुझे निश्चित रूप से काट खाता. विरजा डाक्टर के लड़के के कारण देवदारु का
पेड़ बिल्कुल नंगा हो गया था. अब तक उसमें नयी डालियाँ निकल आयी होंगी.`मैं
पोखरे में गिर रहा हूँ और सर्कस की लड़की कहकहे लगा रही है. वह हँस रही है
और उसके मांसल नितम्ब थिरक रहे हैं. तंबू के अंदर बाजे बज रहे हैं. घटनाएं
हमेशा आसमान तले घटती रही हैं, घटती रहेंगी.'अनाथ ने देखा, बछड़ा लड़खड़ाता
हुआ अपनी माँ के करीब जा खड़ा हुआ. उमा उसके बदन चाटने लगी.अरुण-बरुण दरबे
में घुस रहे थे. दोनों ने यह दृश्य देखा और लगे बिगुल बजाने बिगुल की आवाज
सुन कर बछड़ा भड़क गया. ग्यारह लेगहर्न परेड करते सिपाहियों की तरह एक
साथ राइट-एवाउट-टर्न हुए.ईश्वरीतला का यह हिस्सा बड़ा सुनसान है. सात-आठ
घर हैं. बाँसों की कोठियाँ, ईंट का भट्टा, डिसटेंट सिगनल की रोशनी- सब कुछ
अनाथ को जीवंत प्रतीत हो रहा था. शाम की ठंडी हवा अनाथ में पुलक पैदा कर
रही थी. थोड़ी देर बाद ही रात दिन को लील जायेगी.जगेन पगला को करीब आते देख
लीली चीख पड़ी, `बार रे.' बलाई ने जगेन को डाँट पिलाई, `यह क्या बदतमीजी
है!'शांता परे हट कर चलने लगी. उसे अच्छी तरह पता है कि जगेन पागल हो गया
है. उस रात बाघा की वजह से जात्रा न हो सकी. शांता ने सारी घटना सुनी है.
उसी रात जगेन की दूकान में चोरी हुई. ईश्वरीतला का बच्चा-बच्चा जानता है.
बैंक के आदमी टुकु के पिता से गवाही लेने आये थे. शुरु-शुरु में जगेन की
बे-सिर-पैर की बात पर कोई ध्यान नहीं देता था. एक दिन लोगों ने उसे स्टेशन
में देखा. पानी-टंकी पर चढ़ कर वह तकिया के खोल से सिगनल दे रहा था. उसी दिन
लोगों ने समझा कि वह पागल हो गया है. तब तक काफी देर हो चुकी थी.बाघा बलाई
के साथ-साथ चल रहा था. पता नहीं जगेन के मन में क्या आया और वह चीखने लगा,
`चिट्ठी, चिट्ठी!'- सचमुच में जगेन के हाथ में एक मुड़ा हुआ पुरजा था.बाघा
को यह यह सब बिलकुल पसंद नहीं है. वह सबसे पहले बाँध पर जा पहुंचा. शांता
के कदम भी तेज हुए. लिली शांता के साथ-साथ चल रही थी. टुकु को पूजा के बाद
पेड़ा मिला था. वह पेड़ा खाती हुई पीछे-पीछे आ रही थी. अचा-नक जगेन से
सामना हो गया.बाजार तक आना होगा, सोच कर शांता टुकु को अपनी साड़ी पहना
कर लायी थी. टुकु अचकचा कर बोली, `किसकी चिट्ठी हैं!'`तुम्हारी'- कह कर
जगेन ने जबर्दस्ती टुकु के हाथ में एक पुरजा दे दिया. वह जिस तरह आया था,
उसी तरह चला गया. टुकु के हाथ से पुरजा गिर गया. माँ काफी आगे है. बाँध
पार कर बाधा खजूर के पेड़ तले खड़ा हो सबको बुला रहा था. पता नहीं क्या
सोच कर टुकु ने पुरजा उठा लिया. खोल कर देखा, कई पंक्तियाँ लिखी थीं.
टुकु के कदम तेज हुए. माँ को पकड़ना ही होगा. अकेली वह नहीं जा सकेगी.
अंधेरा छाया है.`माँ, जगेन जात्रा यह पुरजा दे गया.'`फेंक दो, उन लोगों
के हाथ बड़े गंदे रहते हैं.'`मत फेंकना दीदी. सुना है, कभी-कभार पागलों
के हाथ में मंत्र-सिद्ध कागज रहता है. तुम्हारा भला हो सकता है.' लिली
ने अपना विचार प्रकट किया.दीदी के लहजे में टुकु बोली, `चुप रह, दिन-दिन
बुढ़िया दादी बनती जा रही है.' टुकु ने डाँट पिलायी पर पुरजा नहीं फेंक
सकी.शांता ने देखा, अनाथ बरामदे में है. अभी-अभी वह नये बछड़े को पुआल की
गद्दी पर बैठा आया है. आज रात बलाई गोशाला के इर्द-गिर्द ही कहीं सोयेगा.
कन्हैया बछड़े को कुचल सकता है. सफेद रंग का फूल जैसा बछड़ा. बलाई उसे दूध
पीना सिखायेगा.`दक्षिणा बाबू, शशि बाबू और ननी बाबू के घर कल दूध भेजूँगी,
सब खुश होंगे.'`ठीक है.'`उमा के लिए कल लौकी की खीर बनाऊँगी.'`मांॅ देखो,
किसने मुझे चिट्ठी लिखी है.'शांता ने कान नहीं दिया. टुकु और लिली चिट्ठी
लेकर रोशनी में बैठीं. `माँ जरा पढ़ कर देखो.'अनाथ ने चिट्ठी ले ली. `तुम
दोनों हाथ-मुँह धोकर पढ़ने बैठो, मैं देखता हूँ. बलाई, चाय बनाओगे?'शांता
बीच-बीच में बाहर आती थी. नंद बाबू का होम-टास्क टुकु के पल्ले नहीं
पड़ता. गणित टुकु के दिमाग में नहीं घुसती. धान के पौधे काले पड़ने लगे थे.
गणित छोड़ कर टुकु रंगीन पेंसिल से चित्र बनाने लगी. लिली पेंसिल बना रही
थी.लिली अनाथ के कमरे में गयी. अनाथ कभी कापी पर कुछ लिखता और फिर रेकाई
बजा कर गाने सुनने लगता. अभी वह जंगले से अंधेरे में देख रहा था. टेबिल
के नीचे बाघा गंभीर बना बैठा था. अगर बज्जात जिंदा होता, तो अभी बाधा और
बज्जात अंधेरे आँगन में भाग-दौड़ का खेल खेलते होते.`बाबू, हमारे घर कोई
आता क्यों नहीं?'`हम कलकत्ते से दूर रहते हैं न.'`इससे क्या? चाचा, ताऊ
भी नहीं आयेंगे?'`फुर्सत किसे है?' सब तो अपने-अपने काम में व्यस्त रहते
हैं.'`क्यों, शशि बाबू के बड़े भाई तो चंदननगर से अक्सर आते हैं.'`वह रिटायर
हो चुके हैं.'`हमें कहीं घुमाने ले चलो बाबू.'`ठीक है, वार्षिक परीक्षा
खत्म हो जाय.'अनाथ को पता है कि यहाँ वह शांता, टुकु और लिली को सब कुछ
दे सकता है- कलकत्ते में जो कुछ मिलता है, सब कुछ. हाँ, वह सिर्फ दे नहीं
सकता तो कलकत्ते की भाग-दौड़, चिल्ल-पों. उसका मकान अलग-थलग है. बरसाती
रात में वर्षा की बूँदें तन-बदन में फुरहरी पैदा करती है, पर पास-पड़ोस
में कोई नहीं जिससे दो-चार बातें की जायें. जंगला खोलते ही अंधेरा लीलने
को दौड़ता है. इस एकाकी-पन को बदलना अनाथ के लिए संभव नहीं.रात का खाना खा
कर अनाथ रेकार्ड सुन रहा था. शांता झपकियाँ लेने लगी थी. एक समय अनाथ बोला,
`दोनों को चादर ओढ़ा कर आओ, कुछ बात करनी है.'पूरा मकान चुप्पी में डूबा है.
शांता ने एक बीड़ा पान अपने मुँह में डाला और एक बीड़ा अनाथ को देकर बोली,
`क्या कहना है, कहो, मुझे जोरों की नींद आ रही है. दिन में सोने का वक्त ही
नहीं मिला.'`टुकु के नाम लिखी चिट्ठी पढ़ी है?' अनाथ ने शांता की ओर चिट्ठी
बढ़ा दी. शांता चारपाई पर बैठ कर पढ़ने लगी.-प्रिय टुकु,मैं तुम्हें हृदय से
प्यार करता हूँ. उस दिन कंपनी बाँध पर तुम बाघा के साथ खेल रही थीं और मैं
कालिज से वापस आ रहा था. तुम पर नजर पड़ी और कदम रुक गये. मैं अपने आपको
भूल गया; पर मेरी आँखें तुम्हारे साथ-साथ भागती रहीं. पेड़-पौधों के बीच
बाघा के साथ तुम्हारी भाग-दौड़ मेरे हृदय में अजीब-सी उथल-पुथल पैदा करती
रही और मेरा हृदय मुझसे दूर होता गया. शायद इसे ही प्यार कहते हैं.इन दिनों
हमेशा तुम्हें देखने की इच्छा होती है. तुमलोग जब जात्रा देखने जाओगी, मुझे
खबर देना. मैं पंडाल में बैठा मिलूँगा.तुम लोग यहाँ के नहीं हो. तुम्हारे
पिता जब पहली बार यहाँ आये थे, मैं चौथी श्रेणी में पढ़ता था. तुम एकदम बच्ची
थीं. लिली को मैंने घुटनों के बल चलते देखा है.तुम मुझसे बहुत छोटी हो.
मैं अभी कालिज में पढ़ता हूँ. एक भी लेक्चर मिस करने से बड़ा मुकसान होता
है. यह सब तुम नहीं समझोगी. बड़ी होने पर समझोगी, कालिज की पढ़ाई क्या चीज
होती है, प्यार किसे कहते हैं. मुझे पता है कि मेरी चिट्ठी का अर्थ तुम नहीं
समझ सकोगी; फिर भी लिख रहा हूँ.याद रखना, दिन-रात तुम्हारी याद में जला जा
रहा हूँ. और हाँ, पिता जी इन दोनों चुनाव में व्यस्त हैं. दोपहर को बैठक
बिलकुल खाली रहती है. चाहो तो आ सकती हो. ना ही जाओ न!उत्तर की आशा में,
तुम्हाराविकासचिट्ठी पढ़ कर शांता बोली, `हरामजादा, अभी से इश्क फरमाता है.
अच्छा, टुकु ने कुछ किया तो नहीं?अनाथ मुस्करा कर बोला, `तुम माँ हो, तुम
नहीं जानतीं! विकास में कोई खराबी नहीं, इस उम्र में ऐसा होता ही है.'`लेकिन
टुकु की उम्र ही भला क्या है? ग्रोथ ज्यादा है; इसलिए लोगों को गलतफहमी होती
है. और फीर दूसरों का क्या दोष, जब टुकु को ही होश नहीं, दिन-रात मटरगस्ती
करती फिरती है. कल से उसका बाहर निकालना बंद करती हूँ. स्कूल से सीधे घर
आया करेगी.'`नहीं, उस बेचारी का क्या दोष! जैसा चल रहा है, चलने दो.`यहाँ
टुकु आदमी नहीं बनेगी. एकदम बिगड़ जायेगी. यहां के लड़के अच्छे नहीं.'`कोई
भी लड़का खराब नहीं है शांता. मेल-जोल नहीं है, इसलिए यह दशा है. टुकु के
मन में ऐसी कोई बात है. क्या?'`उसकी बात छोड़ो, वह तो एकदम नासमझ है. वक्त
आने पर ही इंसान सीखता है.'` जानता हूँ शांता. अभी उसके हँसने-खेलने के
दिन हैं, किसी तरह की रोक-टोक अच्छा नहीं.'`इन दिनों सोने से पहले थाली में
तीन-चार गुझिया लेकर कैलेंडर के श्रीकृष्ण को प्रणाम करती है.'`क्यों?'`कोई
खास बात नहीं. सुबह उठ कर गुझिया खुद खाती है. लिली कह रही थी कि प्रणाम
करते वक्त भगवान से प्रार्थना करती है कि हे भगवान गणित में मुझे अच्छे अंक
मिलें, अंग्रेजी में पास होऊँ.'`उसे सीताकुंडु स्कूल में भरती करा देता हूँ
शांता. सिर्फ दो स्टेशन का मामला है. स्कूल भी अच्छा है. वहाँ पढ़ेगी, तो
किसी से मिलने-जुलने का वक्त भी नहीं मिलेगा.'दोनों कुछेक क्षड़ चुप बैठे
रहे. ईश्वरीतला के खेतों में धान लहलहा रहे हैं. पता नहीं, अनाथ का मन टुकु
के लिए किस चीज से भर गया. बरसाती पानी की तरह कोई चीज उसके मन को लबालब
भर गयी. बाँध काटने पर ईश्वरीतला के खेतों में इसी तरह पानी भर आता-लबालब.
शाम ढलते ही खेतों में जुगनू चमकने लगते हैं. टुकु के लिए अनाथ के मन में
हजारों जुगनू चमकने लगे.शांता जंगले पर खड़ी हो अंधेरा देख रही थी. अचानक
अनाथ की ओर पलट कर बोली, `सोचा था दक्षिणा बाबू के घर दूध भेजेंगी, अब सोचती
हूँ, भेजना बेकार है.'`क्यों, दक्षिणा बाबू ने क्या किया?'`उन्होंने कुछ
नहीं किया; लेकिन टुकु ने तो हमें चिंता में डाल दिया है.'`दक्षिणा बाबू
आदमी बुरे नहीं. संपत्ति रहने पर थोड़ा-बहुत घमंड इंसान में रहता है, वही
उनमें भी है, बस.'`छि:, अभी क्या उन्हें बोट में खड़ा होना चाहिए! घर में
तीन जवान लड़कियाँ पड़ी हैं और वह जनता प्रार्थी बने फिरते हैं. एक दिन
बड़ी लड़की मेरी खुशामद करने लगी कि तुमसे कह कर उसके पिता को याद दिलाऊँ
कि लड़कियाँ सयानी हो गयी हैं, उनकी शादी हो जानी चाहिए.'
