<औङ्ङिचिअल् अन्ड् ंएडिअ लन्गुअगेस्><आड्मिनिस्ट्रटिवे><आनोन्><ऐद्पोर्ट् अन्ड् ईम्पोर्ट् फोलिच्य्><२२००><ंइन्. ओङ् छोम्मेर्चे><णेत् ढेल्हि><१ टो ३><२२००><आनोन् ऐद्पोर्ट् अन्ड् ईम्पोर्ट् फोलिच्य्><ढ्हनन्जय् खुमर्>

 निर्यात नियंत्रण
 १. उद्देश्य :- सरकार का मुख्य उद्देश्य निर्यात में अधिक से अधिक वृद्धि करना है,
 परन्तु निर्यात को इस ढ़ंग से बढ़ावा देना है जिससे देश में अनिवार्य रूप से
 आवश्यक मदों के अनियंत्रित निर्यात का देश की अर्थ व्यवस्था पर प्रतिकूल प्रभाव
 न पड़े. इसलिए निर्यात का नियंत्रण उन सीमित मदों पर लगाया जाता है जिनकी
 सप्लाई की मांग को देखते हुए यह आवश्यक हो जाता है कि देश के व्यापक हितों
 को ध्यान में रखते हुए उनके निर्यात को नियंत्रित किया जाये.
 २. क्षेत्र :- आयात-निर्यात (नियंत्रण) अधिनियम, १९४७ के भाग ३ द्वारा प्रदत्त
 अधिकारों का प्रयोग करते हुए केन्द्रीय सरकार द्वारा जारी किए गए निर्यात
 (नियंत्रण) आदेश,१९७७ के प्रावधानों के अनुसार निर्यात पर नियंत्रण रखा जाता है.
 यह अधिनियम वर्तमान आयात-निर्यात क्रियाविधि पुस्तक में दिया जाता है.
 ३. निर्यात (नियंत्रण) आदेश, १९७७ के अनुसूची १ में शामिल मदें ही नियंत्रण
 के अधीन हैं. ऐसी किसी भी मद का निर्यात तब तक नहीं किया जा सकता जब
 तक कि उस मद के लिए निर्यात लाइसेंस देने के लिए सक्षम प्राधिकारी द्वारा उसे
 वैध लाइसेंस में शामिल न कर दिया गया हो. जो वस्तुएं इस अनुसूची में शामिल
 नहीं हैं उनका निर्यात बिना किसी निर्यात लाइसेंस के भी किया जा सकता है,
 बशर्ते कि उस समय लागू किसी अन्य कानून के अन्तर्गत वे वस्तुएं नियंत्रित न हों.
 उदाहरण के लिए, पुरातत्व वस्तुओं का निर्यात पुरावशेष और कला निधि अधिनियम,
 १९७२ के अधीन नियंत्रित किया जाता है, जबकि कहवा और चाय पर कहवा
 बोर्ड, बंगलौर और चाय बोर्ड, कलकत्ता का नियंत्रण क्रमश: भारतीय कहवा अधिनियम,
 १९४२ और चाय अधिनियम,१९५३ में दिए गए प्रावधानों के अनुसार है. इसी प्रकार कुछ
 अन्य वस्तुओं का निर्यात विभिन्न अधिनियमों के अधीन या तो निषेध है या नियंत्रित
 है. ऐसे कुछ अधिनियमों की सूची परिशिष्ट २ में दी गई है.
 ४. इस सामान्य नियम के होते हुए भी कि निर्यात (नियंत्रण) आदेश के अन्तर्गत आने
 वाली किसी भी मद का निर्यात तब तक नहीं किया जा सकता जब तक कि इस मद
 के लिए लाइसेंस देने वाले सक्षम प्राधिकारी ने उस मद के लिए वैध लाइसेंस जारी न
 कर दिया हो. आदेश में कुछ अपवाद और छूट इस तरह दी गई हैं जिससे कुछ
 विशेष परिस्थितियों में लाइसेंस के बिना भी सीमित मात्रा में निर्यात किया जा सकता
 है. इस तरह के अपवाद और छूट के ब्यौरे वर्तमान आयात-निर्यात क्रियाविधि पुस्तक
 में दिए गए हैं.
 ५. निर्यात विश्व के किसी भी स्थान को किया जा सकता है. लाइसेंस जारी करने
 के मामले में एक देश से दूसरे देश में अन्तर नहीं किया जाता. इनका तात्पर्य यह
 है कि विदेशी क्रेता चाहे वे किसी भी देश के हों, नियंत्रित पण्य वस्तुओं की अपनी
 आवश्यकताओं को निर्यात लाइसेंस रखने वाले व्यक्तियों से या लाइसेंस के हकदार
 व्यक्तियों से प्राप्त कर सकते है. इस सामान्य नियम में यही अपवाद है कि दक्षिणी
 अफ्रीका संघ एवं दक्षिणी-पश्चिमी अफ्रीका को निर्यात नहीं किया जा सकता, क्योंकि
 इन देशों से व्यापार पूर्णतया निषेध है. [इसलिए इन देशों को निर्यात की अनुमति
 नहीं है.] लेकिन भारत और चीन के तिब्बत क्षेत्र के बीच सीमा व्यापार (अर्थात्
 सीमान्त व्यापार) के लिए भी अनुमति नहीं दी जाएगी.
 निर्यातकों की श्रेणियां
 ६. निर्यात लाइसेंस देने के उद्देश्य के लिए निर्यातको की दो श्रेणियां हैं
 अर्थात् सुस्थापित निर्यातक और नए आगन्तुक.
 सुस्थापित निर्यातक वे हैं जिन्होंने निर्धारित आधार अवधि में किसी विशेष
 वस्तु का निर्यात किया हो. उनको ऐसी आधार अवधि में उनके निर्यात के
 अनुपात में निर्यात के कोटे दिए जाते हैं.
 जिन निर्यातकों ने निर्धारित आधार अवधि में किसी विशिष्ट सम्बद्ध वस्तु का
 निर्यात नहीं किया है, वे नए आगन्तुकों के रूप में समझे जाते हैं बशर्ते कि ऐसा
 निर्यातक अपेक्षित अनुभव रखता हो और इस सम्बन्ध में लाइसेंस प्राधिकारियों को
 सन्तुष्ट करने में समर्थ हो.
 वर्तमान आयात-निर्यात प्रक्रिया पुस्तक में विस्तृत ब्यौरा दिया गया है.
लाइसेंस देने की नीति
७(१) नियंत्रित पाण्पवस्तुओं के संबंध में निर्यात नीति, भाग-२ दी गई है.
(२) आयात और निर्यात संवर्धन नीतियों में स्थायित्व और निरन्तरता लाने के
 सरकार के उद्देश्य के अनुरूप ही इस बार निर्यात लाइसेंसिग नीति, इसकी घोषणा
 की तिथि से ३१ मार्च, १९८८ तक की तीन वर्षों की अवधि के लिए घोषित की जा
 रही है. इसी प्रकार, इस वर्ष निर्यात लाइसेंसिग नीति भी, इसकी घोषणा की तिथि
 से ३१ मार्च, १९८८ तक तीन वर्षों की अवधि के लिए घोषित की जा रही है.
 तथापि, सरकार उपर्युक्त अवधि के दौरान सार्वजनिक हित में इस नीति में समय-
 समय पर आवश्यक होने वाले संशोधन परिवर्तन करने का अधिकार सुरक्षित रखती है.
 संशोधन यदि कोई होंगे तो वह पहले की भांति ही मुख्य नियंत्रक, आयात-निर्यात
 द्वारा समय-समय पर जारी किए गए सार्वजनिक सूचनाओं/संशोधन आदेशों आदि के माध्यम
 से अधिसूचित किए जाएंगें, ऐसे संशोधन अथवा परिवर्तन जब कभी अधिसूचित किए
 जाएंगें नीति पुस्तक के प्रावधान उन के अधीन होंगे.
 (३) प्रस्तुत पुस्तक में निहित अनुदेशों और गाइड लाइनें समय समय पर अधिसूचित
 किए जाने वाले संशोधनों/परिवर्तनों की शर्त के अधीन लागू होंगे.
 (४) यद्यपि यह नीति तीन वर्ष की अवधि के लिए हैं परन्तु लाइसेंसिग वार्षिक
 आधार पर ही जारी रखा जाएगा और पहले की भांति ही सभी हकदारियां तद्नुसार
 ही गिनी जाएंगी.
 (५) उन मामलों को छोड़कर जिनमें हकदारियां पंचांग वर्ष के आधार पर गिनी
 जाती है, इस नीति में जहां कहीं "वर्ष" अथवा "लाइसेंस वर्ष" शब्द आएं उनका अर्थ
 १ अप्रैल से आरम्भ होकर ३१ मार्च तक का "वित्तीय वर्ष" समझा जाना चाहिए.
 (६) मुख्य नियंत्रक, आयात-निर्यात सार्वजनिक सूचना जारी करके किसी भी
 लाइसेंसिंग अवधि या पण्यवस्तु या निर्यातकों/आयातकों की श्रेणी के संबंध में
 निर्यात/आयात लाइसेंस जारी करने के लिए कोई विशेष प्रक्रिया प्रस्तुत कर सकते हैं.
 ऐसे मामले में, निर्धारित नीति और प्रक्रिया के प्रावधान केवल उस सीमा तक ही लागू
 होंगे जो ऐसी सार्वजनिक सूचनाओं में निर्धारित किए जाएं.
 ८. खुले सामान्य लाइसेंस :- विशिष्ट स्थानों को निर्यात के लिए कुछ पण्य वस्तुएं
 खुले सामान्य लाइसेंस के अन्तर्गत रखी गई हैं. जो निर्यात, सम्बन्धित खुले सामान्य
 लाइसेंस की शर्तों के अनुसार किए जाते हैं, उनके सम्बन्ध में निर्यातकों को कोई
 निर्यात परमिट/लाइसेंस प्राप्त करने के लिए लाइसेंस प्राधिकारियों से सम्पर्क नहीं
 करना पड़ेगा. इस समय चार खुले सामान्य लाइसेंस प्रचलित हैं जो परिशिष्ट १ में
 उद्धृत निर्यात (नियंत्रण) आदेश, १९७७ की अनुसूची ३ में दिए गए हैं.
 ९. सरणीबद्ध निर्यात :- (१) जिन मदों का निर्यात सार्वजनिक क्षेत्र के अभिकरणों
 के माध्यम से सरणीबद्ध है, वे भाग २ के अनुबन्ध १ में दी गई हैं. इन मदों के लिए
 निर्यात की अनुमति केवल सम्बद्ध सरणीबद्ध अभिकरणों के माध्यम से दी जाएगी.
 इन मदों से संबंधित वह मात्रा जिस तक निर्यात की अनुमति दी जा सकती है, और
 उनसे संबंधित अन्य ब्यौरे वह समय-समय पर सरकार द्वारा निश्चित की जाती है.
 इसलिए इनसे संबंधित सरणीबद्ध अभिकरणों के प्रचालन ऐसे निदेशों के अधीन होंगे
 जो सरकार द्वारा उन्हें दिए जाएं.
 (२) कुछ पण्य वस्तुओं के सम्बन्ध में अलग-अलग निर्यातकों के निर्यात आवेदन
 पत्रों पर केवल खंड २ में यथा निर्दिष्ट कुछ नामित अभिकरणों द्वारा विचार किया
 जाएगा. इन पण्य वस्तुओं के लिए निर्यात आवेदनों के साथ सम्बद्ध अभिकरण की
 सिफारिश होनी चाहिए.
१०. कोटा लाइसेंस :- (१) कोटा लाइसेंस केवल उन सुस्थापित निर्यातकों को जारी
 किए जाते हैं, जिन्होंने निर्धारित आधार अवधि में अपने निर्यात निष्पादन के आधार
 पर अपने कोटे नियत करा लिए हैं. कोटे के नियतन के लिए क्रियाविधि, वर्तमान
 आयात-निर्यात प्रक्रिया पुस्तक में दी गई है.
 (२) एक विशेष अवधि में एक विशेष पण्य वस्तु के निर्यात कोटे के एक
 सुस्थापित निर्यातक को जिस मूल्य तक अनुमति दी जाएगी वह मूल्य निर्धारित नीति
 के अनुसार उसके आधार वर्ष के निर्यात के अनुपात में निश्चित किया जाएगा.
 ११. नवागन्तुक को लाइसेंस प्रदान करना :- नवागन्तुकों से प्राप्त निर्धारित
 प्रपत्र में और निर्धारित तरीके से उन पण्य वस्तुओं के संबंध में निर्यात के लिए
 निर्यात-आवेदन पत्रों पर विचार किया जाएगा जिन को निर्धारित नीति के अन्तर्गत
 निर्यात करने की अनुमति है और जो पात्र श्रेणियों द्वारा निर्यात के लिए खुले
 सामान्य लाइसेंस में नहीं रखी गई हैं.
 १२. निर्बाध लाइसेंसिंग :- निर्यात की कुछ मदें किसी उच्चतम सीमा या
 परिमाणात्मक प्रतिबन्ध के बिना निर्बाध लाइसेंस के अंतर्गत रखी गई हैं. पोतलदान
 बिलों पर पृष्ठांकन के तरीके से ऐसे मामलों में निर्यात आवेदन-पत्र किसी भी
 इच्छुक निर्यातक द्वारा निर्धारित प्रपत्र और निर्धारित तरीके से पोतलदान के लिए
 माल तैयार होने के समय दिए जा सकते हैं, लेकिन उन पण्य वस्तुओं के मामले
 इसमें सम्मिलित नहीं होंगे जो पात्र निर्यातकों द्वारा निर्यात के लिए खुले
 सामान्य लाइसेंस के अंतर्गत रखी गई है.
 १३. सीमित निर्बाध लाइसेंसिंग :- जिस मामले में किसी पण्य वस्तु का निर्यात एक
 नियत सीमा के भीतर नियंत्रित किया जाता है या जिस मामले में व्यापार की पद्धति
 सुस्थापित नहीं होती है उसके निर्यात की अनुमति "पहले आए सो पहले पाए" के
 आधार पर दी जाएगी. ऐसे मामलों में निम्नलिखित सिद्धांत और क्रियाविधि लागू
 होगी:-
 (१) नीति को घोषित करते हुए और ऐसे आवेदन पत्र को निपटने के उद्देश्य
 के लिए जिस लाइसेंस कार्यालय को उपलब्ध उच्चतम सीमा आबंटित की गई है,
 उसको निर्दिष्ट करते हुए एक सार्वजनिक सूचना/व्यापार सूचना जारी की जाएगी.
 (२) जब तक कि सार्वजनिक सूचना/व्यापार सूचना में अन्यथा रूप से निर्दिष्ट
 न किया जाए, आवेदन-पत्र इस नोटिस के जारी होने की विधि से १५ दिन के बाद
 प्राप्त किया जाएगा.
 (३) १०.३० पूर्वाह्न और १.०० अपराह्न के बीच में निर्धारित तिथि को प्राप्त किए
 गए सब प्रकार मे पूर्ण "ए एक्स" प्रपत्र में दिए गए सभी आवेदन पत्रों को
 प्राथमिकता दी जाएगी. ऐसे आवेदन पत्रों के साथ इस संबंध में साक्ष्य होना चाहिए
 कि भारतीय निर्यातक आवेदक ने आवेदित मात्रा के लिये पण्य वस्तु की खरीद के
 लिये विदेशी क्रेता के प्रस्ताव को स्वीकार कर लिया है और यह केवल इस शर्त के
 अधीन होगा कि लाइसेंस उसके नाम में जारी किया गया हो.
 (४) नियमानुसार लाइसेंस प्राधिकारी, आवेदनपत्रों को अस्वीकार करने के कारणों
 को लिखित रूप में रिकार्ड करेंगे.
 (५) प्रत्येक निर्यातक को केवल एक ही विदेशी क्रेता से एक संविदा के साथ
 प्रतिदिन एक आवेदनपत्र भेजने की अनुमति दी जाएगी. प्रत्येक निर्यात आवेदनपत्र के
 साथ निर्यातक को एक घोषणा प्रस्तुत करनी चाहिए कि उसने उसी लाइसेंस अवधि
 के दौरान किसी भी अन्य लाइसेंस प्राधिकारी के पास उसी पण्य वस्तु के निर्यात के
 लिए कोई भी निर्यात आवेदनपत्र नहीं भेजा है. लाइसेंस प्राधिकारी कंडिका ६ में
 निर्धारित शर्तों के अनुसार यथानुपात के आधार पर कोटे का आबंटन करेंगे.
 (६) पात्र आवेदक को प्रतिदिन संबंधित कार्यालय को आबंटित उपलब्ध उच्चतम
 सीमा के १०% से ज्यादा कोटे की अनुमति नहीं दी जाएगी. यदि पहले दिन के
 प्राप्त आवेदनपत्रों को निपटाने के बाद उच्चतम सीमा की कोई मात्रा बच जाती है,
 तो बाकी बची हुई मात्रा अगले दिन के नए आवेदनपत्रों के लिए रखी जाएगी; उच्चतम
 सीमा जब तक समाप्त नहीं हो जाती, इस प्रक्रिया की पुनरावृति की जाती रहेगी.
 (७) निर्यातों की अनुमति निर्यात लाइसेंस जारी करके दी जाएगी जिसकी वैधता
 अवधि इसके जारी होने की तिथि से ४५ दिन की होगी.
 (८) पोतलदान लाइसेंस की वैधता अवधि के भीतर उस संविदा में शामिल मात्रा
 के लिये किये जायेंगे जिसके आधार पर लाइसेंस जारी किया गया है. निम्नलिखित
 परिस्थितियों को छोड़कर किसी भी समय वृद्धि की मंजूरी नहीं दी जाएगी:-
 (क) जिस लाइसेंस प्राधिकारी ने लाइसेंस जारी किया है, वह लाइसेंस जारी
 करने से ७ दिनों के भीतर इस बात से सन्तुष्ट हो जाये कि ४५ दिनों
 की उक्त अवधि के भीतर माल ले जाने के लिये कोई पोत उपलब्ध नहीं
 है,या
 (ख) लाइसेंस की वैधता अवधि के भीतर जिस पतन पर माल लाया गया हो,
 वह लाइसेंस प्राधिकारी इस बात से सन्तुष्ट हो जाये कि प्रारम्भिक वैधता
 की अवधि के भीतर ही पोत के आने में देरी हो गई है.
इन दोनों परिस्थितियों में से किसी भी परिस्थिति में पोतलदानों के लिए केवल १५
दिनों तक की वृद्धि उपलब्ध होगी. दूसरी बार कोई भी वृद्धि नहीं दी जाएगी अर्थात्
उसके पश्चात् लाइसेंस स्वत: समाप्त हो जायेगा.
(९) पोतलदान प्रभावित होने के बाद किन्तु सात दिन की अवधि के भीतर ही,
लाइसेंसधारी उस लाइसेंस प्राधिकारी को जिसने लाइसेंस जारी किया है, वास्तव में किए गए
पोतलदान के ब्यौरों की सूचना भेजेगा. ऐसे मामले में भी जहां लाइसेंस का बिल्कुल
उपयोग नहीं किया गया है या केवल आंशिक उपयोग किया गया है, लाइसेंसधारी जैसा
भी मामला हो, पोतलदान की तिथि से ७ दिनों के भीतर या लाइसेंस समाप्त होने की
तिथि के भीतर सम्बन्धित लाइसेंस प्राधिकारी को स्थिति की सूचना भेजेगा. ऐसा न
करने पर, समय-समय पर यथासंशोधित निर्यात (नियंत्रण) आदेश, १९७७ को
धारा ५(त) के अनुसार आगामी निर्यात के लिए नियत उच्चतम सीमा के अन्तर्गत
अनुमति मदों के लिए लाइसेंस अवधि के दौरान निर्यात लाइसेंस प्रदान नहीं किया
जाएगा.
(१०) पहले लाइसेंसों के आधार पर आबंटित की गई कोई मात्रा जो उपर्युक्त कारणों
से व्ययगत हो गई हो, वह ऊपर निर्धारित तरीके से पुन: आबंटन के लिये सम्बद्ध
लाइसेंस देने वाले कार्यालय को फिर से उपलब्ध होगी.
१४. तदर्थ लाइसेंस देना- राष्ट्रीय अर्थ व्यवस्था के हित में या नये बाजार बनाने
के लिये या विदेशों में विद्यमान बाजारों में नये माल का परिचय कराने के लिये जब
और जैसे ही आवश्यक समझा जाये तो कुछ पण्य वस्तुओं के सम्बन्ध में निर्यातों के
लिये तदर्थ लाइसेंस देने का सहारा लिया जा सकता है. ऐसे मामलों में पोतलदान
बिलों पर पृष्ठांकनों के लिये आवेदन-पत्र पात्र निर्यातकों द्वारा सम्बद्ध लाइसेंस
प्राधिकारियों को समय-समय पर घोषित नीति के अनुसार दिये जा सकते हैं.
परियोजना निर्यात
१५. निर्यात (नियंत्रण) आदेश १९७७ की अनुसूची-१ के भाग "क" या भाग "ख"
में शामिल की गई कोई भी मद जिनकी निर्यात के समय लागू निर्यात नीति को
ध्यान में रखे बिना भारतीय संविदाकार/उप-संविदाकार/सलाहकार संगठन द्वारा
चलाई गई विदेशी परियोजना के संबंध में आवश्यकता है, उसे वाणिज्य और पूर्ति
मंत्रालय में परियोजना समिति द्वारा जारी किए गए अनुमोदन स्वीकृति पत्र के
आधार पर निर्यात के लिए अनुमित किया जाएगा. ऐसे अनुमोदन/स्वीकृति पत्र में
परियोजना समिति द्वारा निर्यात के लिए अनुमोदित अलग-अलग मदों की मात्रा,
विशिष्टिकरण और मूल्य से संबंधित ब्यौरे दिए जाएंगे. उक्त समिति से अनुमोदन/
स्वीकृति पत्र प्रस्तुत करने पर क्षेत्रीय लाइसेंस प्राधिकारी द्वारा परियोजना के
अधीन ऐसे संविदाकार/उप-संविदाकार/सलाहकार संगठन, जो परियोजना का
कार्य ले रही है, के नाम में निर्यात लाइसेंस जारी किए जाएंगे. विदेश में परियोजना
के लिए अपेक्षित मदें जो कि निर्यात (नियंत्रण) आदेश, १९७७ की अनुसूची-१ के
भाग "क" अथवा भाग "ख" में दर्शायी नहीं गई है, बिना किसी नियंत्रण के अनुमेय
होंगी जैसा कि अब तक उपयुक्त परियोजना समिति से बिना किसी प्रतिबंध अथवा
आज्ञा के होता चला आया है.
निरीक्षण/क्वालिटी नियंत्रण प्रमाण पत्र :
१६. निर्यातकों को निर्यात (क्वालिटी नियंत्रण एवं निरीक्षण) अधिनियम, १९६३
के अन्तर्गत आने वाली मदों के लिए पोतलदान के समय सीमा शुल्क प्राधिकारियों
को लदान-पूर्व निरीक्षण/क्वालिटी नियंत्रण प्रमाण-पत्र प्रस्तुत करना अपेक्षित होगा
और यह इस तथ्य को ध्यान में रखे बिना होगा कि ऐसी शर्त निर्यात-नीति में
निर्धारित की गई है या नहीं.
