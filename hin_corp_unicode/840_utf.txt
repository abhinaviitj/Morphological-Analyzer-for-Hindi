<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><आनोन्><ख्हडे खअन्><१९८५><ंअड्हुरि><णेत् ढेल्हि><८-९><१६००><ंअड्हुरि-ख्हडे खअन्><घर्गि ंअहेस्ह्तरि>

जब पैसे की गर्मी लगने लगे तो बर्फ तो पिघलेगी ही. जी हां. हम बर्फ की मूरत
मीनक्षी शेषाद्रि के बारे में कह रहे है. जबसे उन्हें 'गरीब निर्माताओं की श्रीदेवी'
कहा जाने लगा है, वे साथी कलाकारों को काफी 'लिफ्ट'देने लगी हैं, पिछले दिनों
'हमला' के सेट पर हमने उनके कंधे पर अनिल कपूर का हाथ देखा तो बड़ा झटका लगा, कुछ
लोगों का कहना हैं कि यह हक सिर्फ अनिल को ही हासिल है क्योंकि मीनाक्षी बोनी कैंप
में घुसना चाहती हैं खैर, उनका जो भी मकसद हो, लेकिन हम तो यही सोच सोच कर दुबले
हुए जा रहे हैं कि पिघलती बर्फ में कहीं सबने हाथ धोने की सोची तो... ?
मियां बीबी राजी तो क्या करेगा(काम)काजी ! उपरोक्त कहावत प्रदीप शर्मा टूटू और
पद्मिनी कोल्हापुरी पर खूब खरी उतरी. आर. के. स्टूडियो में १४ लाख रुपये का एक
ऐसा सेट लगा जो कभी अरेबियन शराबखाना बना दिया जाता. कभी होटल हॉल तो कभी ड्रीम
सीक्केंस के अनुरुप ढाल दिया जाता. कभी इस पर 'मर मिटेंगे' की शूटिंग, तो कभी
'दांवपेंच'की शूटिंग होती रही, चूंकि मामला मियां और बीवी की फिल्मों का था
इसलिए सेट बनाने वाले कामगार कुछ विरोध भी नहीं कर पाये, दरअसल निर्देशक कंवल
शर्मा 'दावपेंच' के लिए सिर्फ जितेंद्र को नचा कर वितरकों को आकर्षित करना चाहते
थे. इसीलिए किसी अन्य को साइन नहीं किया और एक ही सेट से काम चलाया जाता रहा.
अगर बात रेखा के बंगले की करें तो शायद आपको बंगले के बाहर खड़ी छोकरों की भीड़
याद आये. परंतु अब ऐसा नहीं है. लोगों ने उनकी गली को भुलाना शुरु कर दिया है.
अपनी सचिव फरजाना को रेखा ने इस बारे में सख्त ताकीद कर दी है कि अनजान लोग उनसे
न मिलने पायें. पिछले दिनों ऐसी ही किसी बात पर उन्होंने फरजाना को निकाल भी
दिया था. गुमनामी के इस डर ने उन्हें 'मूडी' के बजाय 'फ्रस्ट्रेटेड' बना दिया
है, जिसका नतीजा है कि वह अब किसी से मिलना नहीं चाहतीं. हमें भी उनके इस गम पर
गम है, लेकिन इसका इलाज न तो योगा के पास है, न....!
'क्यू'!शायद आपकी दुखती रग पर हाथ रख दिया हमने ! लेकिन उदास मत होइए जनाब, आज
हम आपको फिल्मी 'क्यू'के बारे में बता रहे हैं. जी हां, पहली बार भारतीय परदे
(फटेला ही सही) पर कमर नारवी साहब 'थ्री क्यू'वाली फिल्म 'कत्ल कातिल और कानून'
लाने वाले हैं, यूं देखा जाये तो 'कमर' में भी एक 'क्यू' होता है. यानी एक साथ
चार 'क्यू'!हम आपको बता दें कि हीरो हैं शेखर सुमन और पुरजोर कोशिश है कि डिंपल
कापड़िया भी स्टार कास्ट में शामिल हो जायें. हम इन चार 'क्यूओं'से यही आशा रखते
हैं कि कमर का खयाल रखें, और 'सीता सलमा सूजी' वाले 'थ्री एस' जैसे बेवफा न हों.
(आपको पता ही होगा सीता 'बनवास'पर हैं, सलमा पाकिस्तान में और सूजी....?)
परदे पर सांपों को लोटते देख कर नहीं लगता कि हम इक्कीसवीं शताब्दी की ओर बढ़
रहे हैं. 'नगीना' की सफलता के बाद से सिर्फ सांप ही नहीं, सांप से मतलब रखने
वाले नामों की डिमांड भी बहुत बढ़ गयी है. निर्माताओं की भेड़चाल को जानने वाले
कुछ चतुर लोगों ने नाग से संबंधित सारे टाइटल रजिस्टर्ड करवा लिये. इसी बात के
शिकार हुए हैं के.आर. रेड्डी और उनकी फिल्म 'फुंकार' जिसके सितारे हैं जितेंद्र,
रेखा, अनिल कपूर तथा मंदाकिनी. एक निर्माता ने 'फुंकार'नाम से पहले ही रजिस्टर्ड
करवा लिया था और अब रेड्डी साहब टाइटल के लिए परेशान हैं. सचमुच, लोग ठीक ही
कहते हैं 'मनमाफिक' हीरोइन मिल जायेगी लेकिन मनमाफिक टाइटल मुश्किल से मिलेगा.
ये गिनीज बुक न हुई,स्विस बेंक की पास बुक हो गयी, जिसमें नाम होना राष्ट्रीय
महत्व की बात है. बप्पी लहरी और दादा कोंडके के बाद, लोग गोविंदा, को इस किताब
में नाम का दावेदार मानते हैं. अभी तक उनकी १२ फिल्में रिलीज हुई हैं, और अगर
पिछले वर्ष हड़ताल और उनका फ्लू रास्ते में न आते, तो अब तक उनकी लगभग २५
फिल्में रिलीज हो चुकी होतीं. शायद इसीलिए लोगों का विश्वास है कि ३ साल के अल्प
समय में उनकी कम से कम ३५ फिल्में रिलीज हो जायेंगी और उनका नाम गिनीज बुक में आ
जायेगा. अगर सचमुच गोविंदा का नाम गिनीज बुक में आ जाता हैं, तो मजबूरन हमें
कहना ही पडेगा-गोविंदा आला रे...
"अमिताभ कोन हैं?"
"जी मैं हूं!"
"आपका फोन आया है."
"जी बहुत अच्छा!"
उपरोक्त वार्तालाप है बी.आर.चोपड़ा के डबिंग थिएटर के एक चपरासी और अमिताभ बच्चन
के बीच का. उस दिन अमिताभ वहां डबिंग करने गये थे. है न ताज्जुब की बात! बाद में
थिएटर के दूसरे लोगों ने उसे बहुत डांटा तो उसने रुआंसा हो कर बताया कि सचमुच
अमिताभ को वह नहीं जानता क्योंकि वह फिल्में देखता ही नहीं, अब बताइये भला, जो
व्यक्ति अमिताभ को ही न जानता हो, वह बोफोर्स तोपों के बारे में क्या जानेगा?
अमित जी, हमारी मानिए तो उसी चपरासी के क्षेत्र से चुनाव लड़ लीजिए, फायदे में
रहेंगे जब लोगों को बांस नहीं मालूम, तो बांसुरिया क्या जानेंगे?
अपने सिर पर छत हो न हो, लोग दूसरे की मुंडेर जरुर देखते हैं. बुजुर्गो का कहना
है कि मुंडेर पर कौआ बैठने का अर्थ है, किसी मेहमान का आना. पता नहीं,राजेश
खन्ना रोज सुबह उठ कर अपनी मुंडेर देखते हैं या नहीं लेकिन दूसरे लोग ऐसा करना
नहीं भूलते (डिंपल लौटी हैं या नहीं, इसका सुराग पाने के लिए). अचानक पिछले
दिनों पर चर्चा गर्म हुई. कि तमिल फिल्म 'वारदात' के हिंदी रीमेक के लिए काका ने
विनोद खन्ना के साथ अपनी 'वनवासी'पत्नी डिंपल को साइन किया है. जब हमने इस बारे
में ज्यादा पूछताछ की तो पता चला, डिंपल को साइन करने वाली बात बेबुनियाद है.
बंधुवर, हमें तो यही लगता है कि किसी सरफिरे ने काका की मुंडेर पर 'चिड़िया' देख
कर डिंपल के लौटने की बात उड़ा दी.
