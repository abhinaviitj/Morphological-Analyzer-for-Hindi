<औङ्ङिचल् आन्ड् ंएडिअ ळन्गुअगेस्><ंअस्स् ंएडिअ><आअगेतन्, आन्तर्><ञकेएर् ंओहम्मेड् षड्हेय्लल्><१९८५><झ्यो -  शहिट्य छ्हेट्न><फट्न><२५-२८><२०३४><आअगेतन्, आ-ञकेएर् ंओहम्मेड् षड्हेय् लल्>

आगरा के लोगों ने जब सुना कि मथुरा का राधेलाल चौबे दीन मोहम्मद से कुश्ती
लड़ेगा, तो सारे शहर में सनसनी फैल गयी. सारा शहर बड़ी बैचैनी से दंगल
के दिन का इंतजार करने लगा.दीन मोहम्मद की शोहरत ने चारों ओर अपने आतंक
के झंडे गाड़ दिये थे. बड़े बड़े पहलवानों को उसने आसमान दिखा दिया था.
उससे जोड़ करने में अच्छे-अच्छे पहलवानों को पसीना आ जाता था. लेकिन आगरे
की इस शोहरत को मिटाने का निश्चय मथुरा के राधेलाल चौबे ने किया. उसने
दीन मोहम्मद की चुनौती स्वीकार कर आगरे में ही दंगल आयोजित करने का इरादा
प्रकट किया.आखिर वह दिन आया. आगरे में दीन मोहम्मद और राधेलाल की काँटे
की कुश्ती देखने के लिए दूर-दूर से हजारों की तादाद में लोग जमा हो गये.
आगरे में भारी तनाव और चहलपहल का माहौल बन गया. राधेलाल के साथ मथुरा में
नामी - गिरामी पहलवान और लठैत भी खूब तैयारी से आये थे.अखाड़े के चारों
ओर पुलिस ने कई घेरे कर दिए थे. आगरे का तत्कालीन अंग्रेज जिलाधीश भी अपनी
मेम के साथ दंगल देखने आया था.जब दोनों पहलवान अखाड़े में उतरे, तब दोनों
के समर्थकों ने तालियाँ बजाकर उनका स्वागत किया. दीन मोहम्मद ने पहली बार
अपने प्रतिस्पर्धी को देखा. उसका चुस्त बदन और डीलडौल उसे सामान्य लगा.
लेकिन वह राधेलाल की शक्ति और दाँव-पेच के हुनर का अंदाज लगाने में चूक
गया. राधेलाल तो उससे सवाया निकला. राधेलाल ने कुछ मिनटों में दीन मोहम्मद
को चारों खाने चित कर दिया. गोरे जिलाधीश ने विजेता का सम्मानकर उसे सोने
का तमगा दिया. आगरे के दर्शकों ने राधेलाल की जयजयकार की. दीन मोहम्मद को
अपनी हार का कोई मलाल नहीं हुआ. राधेलाल जैसे प्रतिस्पर्धी से हारकर वह खुश
था. अखाड़े में एक-दूसरे को कुचलने को कटिबद्ध दोनों पहलवान उस दिन से एक
दूसरे दोस्त बन गये. इस मित्रता ने सबको आश्चर्यचकित कर दिया.राधेलाल चौबे
मथुरा के एक सम्पन्न-सुसंस्कृत वैष्णव परिवार में जन्मा था. उसके पिता
वल्लभ सम्प्रदाय के थे. परन्तु सट्टा की बुरी आदत के कारण उन्होंने अपनी
सारी सम्पत्ति बर्बाद कर दी थी. राधेलाल और दीन मोहम्मद की दोस्ती दिन-व
दिन मजबूत होती गयी. राधेलाल जब कभी आगरा जाता, तो दीन मोहम्मद अपने बड़े
भाई फकीर मोहम्मद से कहकर उसके रहने, खाने -पीने का उत्तम प्रबंध करता.
उसी प्रकार दीन मोहम्मद जब कभी मथुरा आता, तो राधेलाल उसे एक खास मकान में
ठहराता. इस तरह दोनों की मित्रता बढ़ती गयी.कलकत्ता की यात्रा से लौटने पर
राधेलाल के पिता अपने कारोबार में मदद करने के लिए अंग्रेजी पढ़े लिखे एक
बंगाली बाबू को भी अपने साथ लाये थे.इस बंगाली बाबू से राधेलाल ने अंग्रेजी
पढ़ना प्रारम्भ कर दिया. उसकी देखादेखी दीन मोहम्मद भी अंग्रेजी पढ़ने के लिए
मथुरा में ही रहने लगा.फकीर मोहम्मद अपने छोटे भाई दीन मोहम्मद से मिलने
मथुरा आता, तब राधेलाल उसका अपने सगे भाई से भी बढ़कर आवभगत करता था. दीन
मोहम्मद यकायक बीमार पड़ गया और अगस्त १८५१ में पंद्रह दिनों की बीमारी से
उसका निधन हो गया. इस हृदयद्रावक घटना के कुछेक दिनों के बाद राधेलाल के पिता
ने व्यापार में भारी घाटा आने के कारण संसार त्यागकर सन्यास ग्रहण कर लिया.
राधेलाल पिता के दिवालिया होने पर उनके तमाम महाजनों ने उनका घर-बार कुर्क
करा लिया. राधेलाल को बदन पर पहने वस्त्र के अलावा अपना पुश्तैनी मकान छोड़
देना पड़ा. राधेलाल सपरिवार आगरा चला आया. वहाँ उसने चक्कों वाली गाड़ियों
की एक पेढी में आठ रुपये मासिक वेतन पर नौकरी कर ली. अपनी मेहनत और ईमानदारी
से राधेलाल ने अपने काम में जल्दी ही प्रगति कर ली. उसने अपनी अंग्रेजी
के ज्ञान का अच्छा उपयोग किया.१८५७ के सैनिक - विद्रोह के समय उसने अनेक
अंग्रेज परिवारों की अपनी बग्घी में छिपाकर सुरक्षित स्थानों पर पहुँचाया था.
अंग्रेज सरकार ने इस महत्वपूर्ण एवं जोखिम भरे काम के फलस्वरूप उसके मालिक
की प्रशंसा की और उसे सम्मानित किया. राधेलाल की समय-सूचकता के कारण मालिक
को यह सम्मान मिला था. अतः मालिक ने खुश होकर उसके वेतन में वृद्धि कर दी.
लेकिन एक दिन ऐसा भी आया, जब अच्छी खासी नौकरी को राधेलाल ने छोड़ दिया.
कारण, उसके मालिक के घर पर एक दिन श्राद्ध का भोज दिया जा रहा था. किसी
कार्यवश राधेलाल वहाँ गया. राधेलाल को देखकर उसकी मालिकन ने पति से कहा -
"चौबेजी को भी ब्राह्मणों की इस पंगत में बैठा दीजिए."तब मालिक ने कहा -
"चौबेजी तो घर के नौकर हैं, बाद में बैठ जाएँगे." मालिक के मुँह से "नौकर"
शब्द सुनकर राधेलाल की आत्मा वेदना से क्षत-विक्षत हो गयी. उसने रात में
निश्चय कर लिया कि वह अब भविष्य में किसी की नौकरी नहीं करेगा, स्वयं
मालिक बनेगा.नौकरी छोड़कर वह फकीर मोहम्मद से मिलने गया. दीन मोहम्मद की
मौत के पश्चात् फकीर मोहम्मद साधुओँ जैसी जिन्दगी बिता रहा था. अपना अधिक
समय साधु-सन्तों की सेवा में व्यतीत करता था. जब राधेलाल ने उसके सामने अपना
नया कारबार शुरू करने का प्रस्ताव रखा, तो उन्होंने इतना ही कहा, "रुपये
ले जाओ और खुदा का नाम लेकर धंधा शुरू कर दो. घाटा होगा तो मेरा. मुनाफा
होगा तो दोनों बाँट लेंगे."इस तरह सन् १८६१ में फकीर मोहम्मद राधेलाल एण्ड
कम्पनी की स्थापना हुई. राधेलाल की कम्पनी के साथ उन दिनों मेरठवाले गंगाराम
और सोनुराम बस्ती राम पेढ़ियों की घोड़ा-गाड़ियाँ और बैलगाड़ियाँ मेरठ और
आगरा के बीच दौड़ती थीं. राधेलाल चौबे अपने कारबार की तरक्की करने के लिए
दिन-रात खूब मेहनत करने लगा. भाग्य भी उसका साथ दे रहा था. देखते-देखते वह
कारोबार में अपने पुराने मालिक से भी दो कदम आगे निकल गया. सात-आठ साल में
चारों तरफ"फकीर मोहम्मद राधेलाल एण्ड कम्पनी" का नाम गूँजने लगा. राधेलाल
अपने व्यवसाय में दिन दूनी रात चौगुनी उन्नति करता गया. आगरा का गोरा कलेक्टर
भी सरकारी काम का जिम्मा राधेलाल की पेढी को ही सौंपता था. सरकारी काम के
ठेके सबसे पहले "फकीर मोहम्मद राधेलाल" के नाम लिखे जाते थे. इसके फलस्वरूप
सोलह वर्ष की अवधि में आगरा के इर्द-गिर्द काम करने वाली सभी पेढियां लगभग
समाप्त हो गयीं.एक दिन राधेलाल को अंग्रेज कलेक्टर ने बुलाकर कहा, "कोसी और
मथुरा के बीच आवागमन की कोई अच्छी व्यवस्था नहीं है. यदि तुम्हारी कम्पनी इस
रास्ते पर घोड़ा-गाड़ियाँ चलाने के लिए तैयार हो तो इस काम में सरकारी पूरी
मदद करेगी. ऐसा होने से अंग्रेज-यात्रियों को सुख-सुविधा मिलेगी और साथ ही
साथ सरकारी डाक भी हिफाजत से आती-जाती रहेगी.राधेलाल ने तुरन्त ही इस नयी
योजना का श्रीगणेश कर दिया. जब आगरा से मथुरा और मथुरा से कोसी तक सरकारी डाक
पहुँचाने का काम "फकीर मोहम्मद राधेलाल एण्ड कम्पनी" को मिला, तो इस काम
को ठीक तरह से चलाने के लिए राधेलाल ने एक बंगला किराये पर ले लिया. टिकट
बुक करने तथा उसका हिसाब-किताब रखने के लिए कम्पनी ने एक गोरी मेम को नौकर
रख लिया. इस मेम को चार सौ रुपये मासिक वेतन दिया जाता था. उसके काम में
सहायता पहुँचाने के लिए पटना से अंग्रेजी जानने वाला बंगाली किरानी बुलाया
गया. कम्पनी में काम करने वाले नौकर-चाकरों के लिए तथा गाड़ियाँ हाँकनेवाले
कोचवानों के लिए भी अंग्रेजों की तरह वर्दियाँ बनायी गयीं. वर्दी पर बिल्ला
लगाना सबके लिए कानून बना दिया गया. सब काम अंग्रेजी पद्धति से चलने लगा.शेख
फकीर मोहम्मद ज्यादातर अपने गाँव में रहते थे. वे सूफी-दर्शन को मानने वाले
थे. उनके यहाँ सभी सम्प्रदायों के साधु -सन्यासी, फकीर - औलिया आते रहते
थे. दान-पुण्य करने में उनका हाथ ढीला था. पेढी का हिसाब-किताब देखने में
उन्हें जरा रुचि नहीं थीं. राधेलाल जबरदस्ती उन्हें कम्पनी का हिसाब-किताब
बताता और उनसे वक्त-बेवक्त सलाह भी लेता रहता था, किन्तु अपनी ओर से शेख
ने कभी उन मामलों में दिलचस्पी नहीं दिखायी.एक बार राधेलाल ने अंग्रेज
अफसरों के लिए एक पार्टी का आयोजन किया था. उस अवसर पर थोड़ी देर उपस्थित
रहने के लिए उसने बड़े भैया से जब अनुरोध किया, तब उन्होंने यही जवाब दिया,
"राधे, यह सिर अब दिन-रात खुदा के सामने झुकने का आदी हो गया है, अब मुझे इस
जंजाल में मत फँसाओ."राधेलाल ने अपनी नई आफिस में बड़े भैया के रहने के लिए
अलग से व्यवस्था कर दी थी. लेकिन बड़े भैया ने उस बंगले में रहने से इनकार
कर दिया. उन्होंने कहा, "यहाँ मेरा दम घुटने लगेगा. मुझे अपनी देहाती गद्दी
पर ही बैठना अच्छा लगता है. वहाँ मुझे साधु-सन्तों के साथ रहना ही पसन्द
है. यहाँ हर समय गोरे अंग्रेजों की सूरते देखने से मैं बचूँगा. मेरे लिए
सवारी मँगा दो. नमाज का वक्त हो रहा है."पेढी के पुराने मुनीम गोपालदास
को दफ्तर का अंग्रेजी ठाठ-बाट जरा भी पसन्द नहीं आता था. चार सौ रुपये
मासिक वेतन पाने वाले अंग्रेज मेम को वह गोरी "हथिनी" कहता था. इस मेम
की नियुक्ति से गोपालदास को अपनी मानहानि प्रतीत हुई. क्योंकि पेढी का
सारा कामकाज वे अकेले ही सँभालते थे. पेढी के दोनों मालिक इस मुनीम का
आदर करते थे. किन्तु वह गोरी मेम इन्हें कुछ भी नहीं समझती थी. उसके इस
व्यवहार से मुनीम को ठेस पहुँचती थी.एक दिन दफ्तर के काम से फुर्सत पाने के
बाद मुनीम शेख फकीर मोहम्मद के यहाँ गया. शेख नमाज पढ़ चुके थे. उन्होंने
मुनीम को बुलाया. मुनीम ने कहा, "छोटे भैया ने अंग्रेजी ढँग का कामकाज
करना तो शुरू कर दिया है, लेकिन इससे खर्च बढ़ता जा रहा है. बंगाली बाबू और
गोरी मेम पर सात सौ बयालीस रुपये खर्च होते हैं. घोड़ा-गाड़ी, नौकर-चाकर,
बाग-बगीचे आदि का खर्च भी बेहिसाब हो रहा है."शेखजी ने माला फेरते हुए
कहा - "पहले तो तुम राधे के नये ढँग की तारीफ करते थे और अब उसमें नुक्स
निकालते हो?" मुनीमजी इस उत्तर से चौकन्ने हो गये. उन्होंने इधर-उधर
की बातें करके अपनी बातचीत गोरी मेम पर लाकर रखी. उन्होंने कहा - "उस
गोरी मेम से मुझे डर लगता है.""तुम किस लिए उससे डरते हो?""वह बड़ी घमंडी
औरत है. काम से फुर्सत मिलते ही वह सीधे भैयाजी के पास आकर बैठ जाती है.
भैयाजी उससे अंग्रेजी सीखते हैं, लगता है जैसे दफ्तर की मालिकन वही है."शेख
ने तीर छोड़ा- "क्या तुम समझते हो कि मेम की संगत से राधे में कोई खराबी आ
गयी है? जो कुछ हो साफ-साफ कहो."मुनीम ने "हरे कृष्ण-हरे कृष्ण" कहते हुए
कानों पर हाथ रखते हुए कहा - "छोटे भैया का दिल तो दूध जैसा है. उनके बारे
में झूठ बोलकर मुझे नर्क में नहीं जाना है."शेखजी ने शांत स्वर में कहा -
"गोपालदास, मेरी बात का बुरा मत मानना. तुम उम्र में राधे से जरूर बड़े हो
और अपने काम में कुशल भी. परंतु तुम मेरे राधे को समझ नहीं सके. राधे की नजर
हमेशा ऊँची जगह ठहरती है. मैंने सारा दिन आज उसके दफ्तर में बैठकर गुजारा.
मेम भी राधे के पास बैठी थी. राधे मेम के पास से अंग्रेजी कारोबार का हुनर
सीखना चाहता है. चार सौ रुपये में यह सौदा मँहगा नहीं. मैं सच कहता हूँ.
" शेख साहब की बात का कुछ उत्तर न देकर गोपालदास चुप हो गया. फिर भी कुछ
कहना है यह बात शेखजी समझ गये. इसलिए उन्होंने पूछा, "उसे गोरी मेम से आपको
क्या तकलीफ है? क्या वह आपको माकूल इज्जत नहीं देती?"गोपालदास अब खुल गये -
"जी हाँ, यही बात है."दूसरे दिन अपने नियमित दैनिक कार्यक्रम के अनुसार
राधेलाल शेखसाहब से मिलने गया, तब शेखजी ने उसके सामने कारोबार में गोपालदास
को चार आने और छोटे मुनीम को दो आने का हिस्सेदार बनाने का सुझाव दिया.
"इस सुझाव पर तुम्हारी क्या राय है, भाई?" "आपका सुझाव अच्छा है और मुझे भी
पसन्द है." "तो फिर आज से ही इसका अमल करना शुरू कर दो." शेखजी ने राधेलाल
को अपना निर्णय सुना दिया. इस निर्णय से दोनों मुनीम प्रसन्न थे. किन्तु
गोरी मेम का वर्चस्व पूर्ववत् कायम रहा. अतः यह कैसे बर्दाश्त होता.बंगाली
बाबू को चार खाते अँग्रेजी में लिखने पड़ते थे. अंग्रेजी न जानने के कारण
दोनों मुनीमों को हिसाब अपनी बहियों में लिखना मुश्किल होता था. छोटे और
बड़े मुनीम वक्त पर अपना हिसाब-किताब तैयार नहीं कर पाते थे. इसके कारण
राधेलाल ने कई बार डाँटा भी था. एक दिन जब शेखजी कारोबार के सिलसिले में
आगरा गये, तो बड़े मुनीम गोपालदास ने अपने मालिकों के सामने अपना इस्तीफा
रखते हुए कहा - "अब वृद्धावस्था के कारण मैं काम नहीं कर सकता, इसलिए
आप मुझे जिम्मेदारी से मुक्त कर दें."
