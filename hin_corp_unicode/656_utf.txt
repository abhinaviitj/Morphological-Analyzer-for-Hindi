<ळिटेरटुरे><णोवेल्><खल्र श्हुस्हिल्><णिक्क णिमन><१९८४><षज्कमल् फ्रकस्हन्><णेत् ढेल्हि><५२-५७><२१४०><खल्र श्., णिक्क णिमन, णो>

+ क्वार्टर से निकलकर निक्का कोठी के अगले भाग की तरफ आया. निक्के को आता देखकर
सन्तरी ने आवाज लगायी, "ओ निक्कया, जल्दी इधर आ." सन्तरी के नजदीक पहुँचकर
निक्के ने देखा कि उसकी बाजू से खून बह रहा है. सन्तरी की बाजू पकड़कर निक्का
फूँक मारने लगा. सन्तरी ने दूसरे हाथ से जेब से शराब की शीशी निकाली और निक्के
की तरफ बढ़ाते हुए कहा, "जरा इस पर एक-दो बूँदें रगड़ दे. सगों चंगा होया,
पन्द्रह दिन की मैडिकल मिल जायेगी."
"सन्तरीजी, आपको हर रोज चोट लगती है क्या ?" निक्के ने पूछा.
"पुत्तर, यह लोकतन्त्र है. इसमें कसूर चाहे नेता का हो या पब्लिक का, पत्थर
पुलिस को ही पड़ते हैं." सन्तरी बोला.
"अजीब लोकतन्त्र है, सारा बाग उजाड़ गये. जल्दी माली को बुलायें ताकि सफाई हो
जाये." निक्के ने कहा.
"चन्ना, यह पत्थर पहले गिने जायेंगे, फिर उठाये जायेगें."
"गिने जायेंगे ?"
"जिन्होंने पत्थर मारे हैं, उन्होनें अपनी मजदूरी नहीं लेनी. निक्कया, राज-~नीति
में पत्थर मारने की भी कीमत होती है और पत्थर खाने की भी."
"ओए निक्के ! कहाँ मर गये हो सारे ?" भीतर से आवाज लगी.
निक्का भागा-भागा हीरालालजी के कमरे में गया. हीरालालजी अपने सेक्रेटरी बहल से कह
रहे थे, "देखो, एक तो तुम चश्मदीद गवाह हो और दूसरा यह निक्का. डी.आई.जी. को
फोन लगाओ तथा प्रेसवालों को भी बुला लो. इवनिंग न्यूजवाले का भी ख्याल रखना.
मैँ अपनी स्टेटमेण्ट दूँगा और आप एफ.आई.आर. लिखवा देना. अजीब इन्साफ माँग रहे
हैं. कम्बख्त, एक कागज पर इन्साफ छपवा लायें हैं और कहते हैं कि हमें यही
इन्साफ चाहिए. तराजू हमारे हाथ में है, इन्साफ हम करेंगे. हम तो हमेशा 'ह्यूमन
राइट्स' के लिए लड़ते आये हैं. जो लोग गुण्डागर्दी करके इन्साफ माँग रहे हैं,
वास्तव में वे इन्साफ चाहते ही नहीं. हम यह नहीं कह रहे कि हम इन्साफ करेंगे
नहीं. हम इन्साफ करेंगे, लेकिन संवैधानिक तरीके से."
सभी जगह सेक्रेटरी ने फोन लगा दिये. निक्के से सेक्रेटरी ने पूछा, "निक्के,
तुमने क्या देखा ?"
"जी, मैं चश्मदीद गवाह निक्के ने देखा, कि सवेरे मुँह-अंॅधेरे कुछ लोग कोठी के आसपास
घूम रहे थे, जो आपस में कह रहे थे कि अब इस तरह इन्साफ मिलना नामुमकिन है.
इन्साफ हमें अपने बल से लेना होगा, क्योंकि बिना बल दिखाये इनके बाल की जूँ भी
नहीं रेंगती."
"तब टाइम क्या रहा होगा ?" सेक्रेटरी ने निक्के की बात काटकर पूछा.
"जी, पाँच बजकर पैंतीस मिनट."
"क्या तुमने घड़ी बाँधी हुई थी ?"
"जी नहीं."
"तो फिर तुम्हें टाइम कैसे मालूम हुआ ?"
"घड़ी तो वे लोग अपने साथ लाये हुए थे. उनके पीछे सूरज जो उग रहा था."
"शाबाश, आगे बयान जारी रखो."
"फिर वे कहीं से ईंट-पत्थर इकट्ठे करने चले गये. थोड़ी-थोड़ी देर में वे वापस
आते और कुछ पत्थर सामनेवाले पेड़ के नीचे रख जाते."
"तुमने पूछा क्यों नहीं कि वे पत्थर क्यों इकट्ठे कर रहे हैं ?"
"जी, मैं तो शहर में नया हूँ, मैंने समझा शायद आज यहाँ कोई बुनियाद रखी
जानेवाली है."
"फिर क्या हुआ ?"
"फिर वे चीटियों की तरह भागने लगे और तेजी से पत्थर इकट्ठे करने लगे. तब यही
कोई नौ बजे होगें कि उन्होंने नारे लगाने शुरू कर दिये. फिर नारे रोक-~कर वे
हीरालालजी का स्यापा करने लगे और फिर स्यापा रोककर कीर्तन."
"यह स्यापा क्या होता है ?"
"हमारे पंजाब में जब कोई मर जाता है तो उसका स्यापा किया जाता है."
"स्यापा शब्द हटा दो !" हीरालालजी चिल्लाये.
"दस मिनट तक यह सारा हल्ला-गुल्ला चलता रह. फिर अचानक उन्होनें हीरालालजी की
तरफ पत्थर सुट-सुट मारने शुरू कर दिये. हरे राम, हीरालाल-~जी जैसे धर्म-कर्मवाले
आदमी पर पत्थर. जमीन क्यों नहीं फट गयी ?"
"ठीक है, आखिरी दो वाक्य बेशक सोलह आने सही हैं, लेकिन साम्प्रदायिक है, इसलिए
इनका कहना उचित नहीं. हम नहीं चाहते कि धर्म-कर्म को पालिटिक्स में घसीटा
जाये."
"और मेरे सिर की चोट का किसी ने जिक्र नहीं किया ?" हीरालालजी ने दोनों को
हैरान करते हुए कहा.
" रब करे सत्यानाश हो उनका, आपके सिर में भी चोट आयी है क्या ? लाइए, मैं दबा
दूँ." निक्के ने घबराकर कहा.
"दबाना तो तब, जब डाक्टरी तथा मरहम-पट्टी हो जायेगी." सेक्रेटरी बोला.
सेक्रेटरी ने डाक्टर त्रिखा को आने के लिए फोन लगा दिया, ताकि प्रेस के पहुँचने
से पहले डा. त्रिखा और डी. आई.जी. की बात हो जाये. सेक्रेटरी हीरा-~लालजी को बाजू
से सँभालते अन्दरवाले कमरे में ले गये.
"अरे, जरा कोई जाकर देखो, अखबार आया है या नहीं." अगले दिन सुबह-~सुबह हीरालालजी
के कमरे से आवाजें आने लगीं. निक्का उठने ही वाला था कि मुँह में अखबार लिए
कुत्ता आ गया और सेन्टर टेबल पर अखबार पटककर भाग गया.
अखबार को देखते ही हीरालालजी अखबार की तरफ लपके और सुर्खी देख-~कर बोले, "धन्य हो
भगवान, तूने मेरी लाज रख ली." फिर निक्के से कहा, "देख, मेरे कल के बयान को.
इस बयान में यहाँ तेरा नाम भी छपा है. उल्लू के पट्ठे, अब तू भी अमर हो
जायेगा."
"ठीक है. अगर मेरे लायक कोई और सेवा हो तो बताइये."
कुत्ता दूसरा अखबार ले आया, फिर तीसरा, फिर चौथा.... सभी अखबारों की
सुर्खियाँ कल के हमले तथा हीरालालजी को जान से मार देने की साजिश से भरी थीं.
एक अखबार में तो हीरालाल, सेक्रेटरी बहल तथा निक्के के फोटो भी छपे थे. दूसरे
अखबार की सुर्खी थी-शहर के गुण्डे इन्साफ चाहते हैं, और उसके नीचे बारीक सुर्खी
थी-श्री हीरालालजी अपनी जान से खेलकर भी इन्साफ गुण्डों के हक में बँटने नहीं
देगें.
सारे बँगले में हलचल मच गयी. बहल साहब कार से उतरे, भागे-भागे कमरे में आये और
हाथ में पकड़ा हुआ मिठाई का डिब्बा खोलते हुए बोले, "सर, लाख-~लाख बधाई हो. आपका
'सप्तसुर्खी यज्ञ'समाप्त हुआ." और उसने मावे का टुकड़ा हीरालालजी के मुँह में
डाल दिया. दो टुकड़ियाँ निक्के को पकड़ाते हुए बोला,"निक्का भाग्यशाली लगता है.
इसके आते ही...."
टेलीफोन की घण्टी पर घण्टी बजने लगी-'मुबारक हो, मुबारक हो.'
"मुबारक आपको, मैं किस काबिल हूँ, यह तो आप लोगों का सहयोग है. बेशक यह काम
आसान नहीं था, फिर भी आप लोगों के एकजुट सहयोग से यह सब सम्भव हो पाया. वास्तव
में जो सेवा मैंने दलित वर्ग तथा आदिवासीयों की की थी, यह सब उसका प्रसाद है."
ऐसे उत्तर हीरालालजी दे रहे थे.
अपने फोटोवाली अखबार उठाकर, दबे पाँव निक्का उठा और गलियारे से भागता सीधा
बसन्ती के क्वार्टर में जा घुसा. अन्दर खाट पर चौकीदार सोया हुआ था तथा चटाई पर
लेटी बसन्ती खिड़की के पासवाले पेड़ पर लगे अमरूद गिन रही थी.
निक्के की आहट से चौकीदार उठ बैठा और बोला, "आपको मुलाजमत में तो देखा है, पर
आपका नाम मालूम नहीं, क्या वे लोग फिर तो नहीं आ गये ? साली चौकीदारी से तो
चोरी-चकारी का धन्धा भला है, काम के वक्त चौकस रहने के अलावा तो बेफिक्री रहती
है."
"बसन्ती की बातों से पता चलता है कि आप बड़े जानकार मनुख हैं." निक्के ने बर्फी
का एक टुकड़ा बसन्ती को तथा दूसरा चौकीदार को बढ़ाते हुए पूछा, "यह सप्तसुर्खी
यज्ञ क्या होता है ? आज हीराललजी ने यह यज्ञ पूरा किया है, इसलिए हर व्यक्ति
उन्हें बधाई दे रहा है."
"बेटा, यह सप्तसुर्खी यज्ञ नेताओं का व्रत है. इस यज्ञ की पूर्ति के लिए एक
नेता को सात दिन लगातार अखबारों की सुर्खी में आना होता है. अखबार के सबसे ऊपर
छपी खबर को सुर्खी कहते हैं. एक बार यज्ञ की धारणा कर ली तो यज्ञ पूरा ऊपर छपी
खबर को शुर्खी कहते हैं. एक बार यज्ञ की धारणा कर ली तो यज्ञ पूरा करना ही
पड़ता है. यदि इस यज्ञ में विध्न पड़ जाये तो चाणक्य का भूत उस नेता पर सवार हो
जाता है और तब तक नहीं छोड़ता जब तक नेता से राजनीति न छूट जाये. और यदि भूत पर
काबू पा भी ले तो प्रधानमन्त्री की नजर का काँटा बन जाता है. उसका उसे निरन्तर
प्रकोप सहना पड़ता है. यज्ञ से हारा नेता यदि इलेक्शन में खड़ा होता है तो
जमानत जब्त. भाषण करता है तो पत्थर. जुलूस निकालता है तो बम्बई ऐक्ट में अन्दर.
यानि चौराहे में खाट खड़ी किये बिना चाणक्य का क्रोध ठण्डा नहीं होता."
"बाबा, यू निक्का पंजाबी है." बसन्ती बोली, "पंजाबी सूबा माँगनेवालों में से
है. अगर पंजाबी सूबा पंजाबियों को मिल भी जावे तब भी करनाल तो हमारे गल्ले
आवेगा." बसन्ती खिलखिलाकर हँसने लगी.
निक्का भी हँसने लगा,"खूब, यहाँ तो हर कोई पालिटिक्स जानता है. बाबा सानूँ भी
पालिटिक्स सिखा दो. हम भी छोटे-मोटे कामचलाऊ नेता बन जायेंगे."
"देखो निक्का, पालिटिक्स समझने से नहीं आती. यह तो छूत की बीमारी है,
पालिटिशनों में रहने से खुद-ब-खुद लग जाती है. हमारा एक कुत्ता था, डब्बू.
हमारे साथ रह-रहकर पालिटिक्स की बातें सुनता रहता. हमारी पार्टी में एक आदमी था
रामभरोसे, जो बिहार के सासाराम क्षेत्र का रहनेवाला था. हमारी पार्टी से
इस्तीफा देकर भला मानस आजाद खड़ा हो गया, पन्द्रह-बीस हजार रुपयों के लालच में
पड़कर वोट काटने के लिए. यह बात डब्बू ने ताड़ ली. रोज ढाई-~ढाई कोस चलकर उस
दलबदलू के बँगले की तरफ जाने लगा. उसके गेट पर टाँग उठाकर धार मारता और वापस
चला जाता. डब्बू की इस हरकत की सारे शहर में चर्चा होने लगी. धार मारते डब्बू
के फोटो छपने लगे. सारी हवा उल्टी पड़ गयी. हमारा उम्मीदवार सवा लाख वोटों से
जीत गया."
"तब तो आपके डब्बू को भी कुछ इनाम मिला होगा ?" निक्के ने पूछा.
"नहीं, जब चुनाव का नतीजा निकला, तब तक डब्बू इतना मशहूर हो चुका था कि उसे और
अधिक पब्लिसिटी देना ठीक नहीं समझा गया."
"निक्के, तेरी तनख्वाह क्या तय हुई है ?" बसन्ती ने पूछा.
"नहीं बसन्ती, निक्के को पैसा नहीं, प्यार चाहिए. निक्के का खेल ऊँचा है, जिसे
या तो निक्का जानता है या पद्मेश." इतना कहकर निक्का उठा और गलियारे से दौड़ता
कमरे में आकर हीरालालजी के पाँव दबाने लगा.
"निक्के, ओए निक्के, जल्दी इधर आ!" कोठी के पिछले हिस्से से प्रियंका की आवाज
आयी. हीरालाल की टाँगें वहीं छोड़कर, निक्का भागकर प्रियंका के कमरे में
पहुँचा. प्रियंका हिन्दी का एक उपन्यास पढ़ रही थी. उपन्यास में उँगली दबाकर वह
बोली, "निक्के, पंजाबी में गबरू किसे कहते हैं?"
"जी गबरू, मेरा मतलब है गबरू...गबरू जैसे जवान हट्टा-कट्टा मर्द, या दूर क्यों
जाओ, मेरे जैसे कद-काठवाला. भूरी की बेबे मुझे गबरू ही कहती थी." निक्का गले
में थूक उतारते हुए बोला.
"यह भूरी कौन है?"
"जी भूरी...भूरी, वही भड़भूजयों की लड़की. बड़ी चंगी लड़की है बेचारी. कहती थी
कि तू मुझे शहर जाके भूल तो नहीं जायेगा. बड़ी पगली है. आदमी भला कुछ भूल जाता
है. वह तो दूर की बात है, मैं तो उस दिन की बात भी नहीं भूल सकता जब आप
उछलते-कूदते खेल रही थी. मान लो अब मैं अपनी आँखें बन्द कर लूँ और प्रार्थना
करूँ-हे भगवान, मैं उस दिन का सब कुछ देखा भूल जाऊँ. आप ही बताइये, क्या मैं
भूल पाऊँगा? कोई नहीं भूल सकता, मेरा तो ख्याल है कि कोई मरकर भी नहीं भूल
सकता. चाचा भी यही कहता था."
"निक्के, तू मुझे पंजाबी सिखा दे." प्रियंका ने कहा.
"आप पंजाबी सीखकर क्या करेंगी?"
"मैं किसी के साथ पंजाबी में बातचीत करना चाहती हूँ. आजकल मुझे पंजाबी बड़ी
अच्छी लगती है."
"आप मुझे, मैनूँ कह दीजिए और अच्छी को चंगी, बस आप पंजाबी सीख गयीं. आज से आप
मेरे साथ पंजाबी बोला करो और मैं आपके साथ हिन्दुस्तानी. आपका काम भी बन जायेगा
और मेरा भी."
"मैं तुम्हें हिन्दी लिखना सिखा दूँगी और तू मुझे पंजाबी लिखना सिखा देना. जहाँ
कोई गलती हो, तू मेरा हाथ पकड़कर ठीक कर देना और जहाँ तुमसे कोई गलती होगी,
मैं तुम्हारा हाथ पकड़कर सिखा दूँगी."
"पंजाबी लिखना सीखने से कोई फायदा नहीं. कोई पंजाबी में लिखी दरख्वास्त भी नहीं
लेता, यह मास्टर तारासिंह कह रहे थे. इसीलिए मैंने पंजाबी लिखनी नहीं सीखी."
"कौन है यह लड़का? सुबह से घर सिर पर उठाया हुआ है. तुम्हारे कमरे में क्या कर
रहा है?" विलास ने दरवाजे से झाँकते हुए कहा.
"भाईजान, यह निक्का है. पंजाबियों ने पापा के लिए तोहफा भेजा है. अच्छा गबरू
है. यह मुझे पंजाबी सिखायेगा." प्रियंका ने कहा.
"तुम क्या सीखोगी?" कहते हुए विलास गलियारे से निकलकर बाहर चला गया.
"तुम्हारी अच्छी-खासी शक्ल-सूरत है, निक्के! तुम टाँगें दबाने की बजाय कोई
अच्छा काम क्यों नहीं कर लेतें." प्रियंका बोली.
"मैं और क्या धन्धा कर सकता हूँ? हीरालालजी की सेवा करने की इच्छा थी, सो चला
आया. यदि मेरे लायक कोई सेवा हो तो आप जरूर बताइए."
"तुम चाहो तो मैं तुम्हें ड्राइविंग सिखा दूँगी. यहाँ कई गाड़ियाँ हैं,
किसी-न-किसी को चलाते रहना."
"चाचा तो कहता था, गाड़ी चलाने के लिए कागज बनवाने पड़ते हैं. मैं अनपढ़ हूँ,
मेरे कागज कौन बनायेगा."
"तू भी तो भोंदू है. अरे जब कार के आगे सरकारी झण्डा लगा होगा, तो क्या कोई
तुमसे सरकारी लायसेंस पूछेगा! सफेद करो या स्याह, पापा का नाम लेने से सारे पाप
धुल जाते हैं."
"कहाँ मर गया निक्के, यहाँ आ." हीरालाल के कमरे से आवाज आयी. निक्का उठा और
हीरालालजी के कमरे की तरफ भाग गया.
"कम्बख्त बैसाखी तीन दिन की छुट्टी लेकर गया था, तीन महीने से लापता है. वापस आ
जायेगा, लेकिन सिर मुँडवाकर. माई-बाप, बाप मर गया था-~रोनी सूरत बनाकर कहेगा,
साला. बड़ा ऐक्टर है.
"परसों मुझे पार्टी के काम से बंगलौर जाना है. वहाँ नकली टाँगों तथा बाजुओं के
कारखाने का उद्घाटन भी करना है. बैसाखी तो मेरे सफर के बारे में सब जानता है.
वह कम्बख्त तो फरार है. सुन, तेरा कोई बाप-वाप तो नहीं? हर रोज की छुट्टी मुझे
अच्छी नहीं लगती."
"मेरे तो सब कुछ आप हैं माई-बाप! माँ तो बचपन में ही मर गयी थी और आज़ादी का
सिपाही होने के चक्कर में बाप कई सालों से छुपा फिरता है." निक्के ने बड़े
गम्भीर होकर कहा.
"लेकिन अब तो देश को आजाद हुए उन्नीस साल होने को हैं. अभी तक वह बाहर क्यों
नहीं आया?"
"हो सकता है, देश की आजादी का अभी उसे पता ही न चला हो."
"देखो, परसों तुम मेरे साथ जा रहे हो. तुम जाने की तैयारी कर लो. प्रियंका से
कहना, वह तुम्हें खादी का जोड़ा निकाल देगी. यहाँ हज्जाम सरकारी है,
दाढ़ी-~वाड़ी बनवाने में बेकार पैसे न खर्चते रहना. हालाँकि मैं शान-शौकत के
खिलाफ हूँ, पर फिर भी साफ-सुथरा रहना सेहत और देश दोनों के लिए अच्छा है. तुम
मेरे साथ नौकर की हैसियत से नहीं, बल्कि पार्टी वर्कर की हैसियत से जा रहे हो.
सेवा, सहनशीलता और संयम हमारे आदर्श हैं और एक अच्छे पार्टी वर्कर की तरह
तुम्हें भी इन उसूलों पर चलना होगा."
"मैं तो निक्का हूँ. आपके ही चरणों में रहकर मुझे सब कुछ सीखना है. मैं अभी
कच्ची मिट्टी हूँ. आप जैसा मुझे गढ़ेंगे मैं वैसी ही सूरत अपना लूँगा."
