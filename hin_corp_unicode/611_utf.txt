<ळिटेरटुरे><ऐस्सय्स्><षइन ख्रिस्ह्न><अस्पल् खि खहनियो ंएन्  फुब्.(ःइन्डि खट्ह शहिट्य)><ढेल्हि><२७-३१><२०४०><षइन ख्.,यस्पल् ंएन् 

+ यशपाल का स्थान हिन्दी के कहानीकारों में प्रमुख है. वे समाजवादी विचारधारा के
कहानीकार हैं जिसका मूल, द्वन्द्वात्मक भौतिकवाद है, इनका दृष्टिकोण प्रगतिशील
रहा है. यशपाल का कहानी साहित्य मूल रूप से समाजवादी है. इसमें पूंजीवादी एवं
साम्राज्य-~वादी शोषण के प्रति आक्रोश एवं विद्रोहात्मक भावनाओ का चित्रण हुआ
है. यशपाल ने समाज के वैषम्य, वर्ग-संघर्ष, आर्थिक, सामाजिक,नैतिक,
राजनैतिक,धार्मिक सांस्कृतिक विकृतियों, नारी की परवशता के उन्मूलन, समानता,
बन्धुत्व आदि का चित्रण अपनी कहानियों में किया है. यशपाल जी का विश्वास है कि
व्यक्ति को बनाने-बिगाड़ने में उसकी आर्थिक परिस्थितियों का मुख्य हाथ होता है.
वे पाठक को समाज में फैले व्यभिचार से परिचित कराके सचेत करना चाहते हैं. यशपाल
ने अपने पात्रों का चुनाव भी आर्थिक संघर्ष और वर्ग-चेतना के धरातल से किया है.
यशपाल ने युगजीवन और उसके संघर्षो को इस प्रकार चित्रित किया है कि उनके
उपन्यास में प्रतिक्रियावाद और प्रगतिशील पात्रों के बीच संघर्ष दिखाई देता है.
इन्होंने मनुष्य के परिवेश अर्थात, आर्थिक सामाजिक परिस्थितियों एवं जीवन
मूल्यों में परिवर्तन का महत्वपूर्ण कारण माना है और साहित्य, कला, संस्कृति,
धर्म, न्याय, नीति आदि को उस पर आश्रित बताया है. ऐसा डॉ. पारस नाथ मिश्र का
विचार है.
यशपाल एक ऐसे साहित्यकार हैं जो पूर्णरूप से कला की उपयोगिता परखते
हैं क्योंकि वे साहित्य को समाज के संदर्भ में देखने के पक्षपाती हैं. समाज में
अन्धविश्वास , रूढ़ियां और आर्थिक शोषण इसकी जडों को हिला रहा है, अत: समय पर
इनका सुधार आवश्यक है, इसी कारण कई लेखक साहित्य को साधन बनाकर मानव-कल्याण की
कामना के लिए प्रयत्नशील है, जिनमें यशपाल का नाम सर्वप्रमुख है. यशपाल ने
उपन्यास और कहानी दोनों साहित्यक विधाओं में अपना योगदान दिया है. नबम्बर १९३९
में यशपाल की कहानियों का पहला संग्रह 'पिंजरे की उडान' प्रकाशित हुआ है. इसके
पश्चात् 'वो दुनिया'(१९४१), 'ज्ञानदान' (१९४३), 'अभिशप्त' (१९४४), 'तर्क का
तूफान'(१९४४), 'भस्मावृत चिनगारी'(१९४६), 'फूलों का
कुर्ता'(१९४९)'धर्मयुद्ध'(१९५०) 'उत्तराधिकारी' तथा 'चित्र का शीर्षक'(१९५१)
संग्रह प्रकाशित हुए हैं. 'तुमने क्यों कहा था मैं सुन्दर हूं' तथा 'उत्तमी की
मां'क्रमश: १९५४ और १९५५ में प्रकाशित हुए हैं. यशपाल के कहानीकार की
सर्व-प्रथम विशेषता है-विषय वस्तु का विस्तार. प्रेमचन्द की भांति इनके
कथा-साहित्य में जीवन के अनेकानेक पहलुओं की सूक्ष्म और सुन्दर झांकियां तथा
प्रकृति की रम्यता है, ऐसा डॉ.सुदर्शन मल्होत्रा ने कहा है. इनकी समस्त
प्रतिनिधि कहानियां लक्ष्यात्मक है. इनके साहित्य का मुख्य लक्ष्य वर्ग-चेतना
और आर्थिक संघर्ष है. इनके मुख्य चरित्र सर्वसाधारण, यथार्थ और
मानव-संघर्षों के प्रतीक हैं. इन्होंने इतिहास, पुराण, समाज और जगत के चरित्रों
को लिया है परन्तु इन्हें आर्थिक संघर्ष से जोडते हैं. डॉ. लक्ष्मीनारायण लाल
के अनुसार "यशपाल के चरित्र चित्रण में जैनेन्द्र, अज्ञेय की रचनाओ सरीखे एक भी
आदर्श चित्रण नहीं है, यद्यपि उनके चरित्र प्राय: संघर्ष और विद्रोह के धरातल
से निर्मित हुए हैं."
यशपाल की कई कहानियों को लेकर 'श्लील, और 'अश्लील' सम्बन्धी प्रश्न उठाये जाते
हैं और कहा जाता है कि इनकी कई कहानियों में असंयमित और अमर्यादित चित्रण है.
यशपाल ने स्वयं स्पष्ट किया है कि सन्तान उत्पत्ति के उद्देश्य से प्रकट होने
वाला प्रेम सभी जीवों ओर मनुष्यो में पैदा होता है. अपने काम को जारी रखने के
लिए ही सृष्टि स्त्री-पुरूष में आकर्षण पैदा करती है. प्रेम और आकर्षण का
प्राकृतिक, शाश्वत और मूल रूप यही है. आध्यात्मिक प्रेम को इन्होंने नपुंसक
प्रेम माना है और शायद इसी कारण ये कहानियों में प्रेम का चित्रण खुलकर करते
हैं. वास्तव में श्लीलता-~अश्लीलता की समस्या यशपाल साहित्य की प्रेमिकाओं के
सम्मुख नहीं रहती है. डॉ.सुरेश सिन्हा के अनुसार "इनके सम्मुख प्रमुख समस्या यह
रहती है कि वे अबला नारी को अपने से अलग कर किस प्रकार अपने को सतीत्व से मुक्त
कर दें जिनके बन्धनों में उनके प्राण छटपटाते हैं, उनकी आत्मा तड़पती है."
यशपाल की कई कहानियों में नारी को प्रमुख स्थान मिला है. पूंजीवादी समाज में
नारी भोग-विकास की सामग्री समझी जाती है और विलास का साधन मात्र रह जाती है.
हमारी संस्कृति में नारी को सदैव श्रद्धा की दृष्टि से देखा जाता रहा है और
मातृत्व का दायित्व वहन करने के कारण उसे गौरवशालिनी माना जाता है. यशपाल ने भी
नारी को माक्र्सवादी दृष्टि से ही देखने का प्रयत्न किया है. डॉ. देवराज
उपाध्याय मानते हैं कि यशपाल में फ्रायड और माक्र्स मानो अपने समस्त विरोधो का
परित्याग कर साथ-साथ गलबाही देकर घूम रहे हैं.' यशपाल समाज की बदली हुई
आवश्यकता के अनुकूल भूमिका तैयार करते हैं और युग-जीवन के प्रति वह पूर्णतया
जागरूक रहे हैं. उन्होंने सामयिक समस्याओं पर आघात किया है. निर्माण की दृष्टि
से इनकी कई कहानियों में नये मूल्यों का भी प्रमुख स्वर है. इनकी भाषा यथार्थ
गुणों को लेकर विकसित हुई है. इनकी कई छोटी-छोटी कहानियां रेखाचित्र का स्मरण
दिलाती हैं. वास्तव में जिस प्रगतिशील दृष्टिकोण, सामाजिक दायित्व के निर्वाह
की भावना और सामाजिक संचेतना के साथ युग-बोध को चित्रित करने के माध्यम से 'नई
जमीन' तोड़ने की बात नयी कहानी में उठाई जाती है, उस परम्परा के सूत्रपात श्री
सुरेन्द्र तिवारी के अनुसार वास्तव में प्रेमचन्द ने और विकास बाद में यशपाल ने
किया, नयी कहानी ने नही.
यशपाल की कहानी 'कुछ समझ न सका'में सुजला, पति और दो
बच्चों के रहते हुए भी व्यास के प्रति अपने आकर्षण को न रोक सकी. वह पति की
अनुपस्थिति में व्यास से काफी खुल जाती है. स्त्री-पुरूष स्वातंत्र्य पर
व्याख्या की जाती है. व्यास का तात्पर्य था कि पुरूष अपनी आवश्यकता के अनुसार
स्त्रियों का उपयोग करते हैं और पुरूषो के लिए उपयोगी होने के कारण ही
स्त्रियां परिवार का केन्द्र हैं अत: उनका ध्यान रखा जाता है. व्यास ज्यों ही
सुजला को अपनी बाहों में लेता है, सुजला को जैसे बिजली का तार छू गया हो. यहां
कहानी में पातिव्रत्य का व्यंग्य है जब कहा जाता है कि पविव्रता का मतलब, जैसे
हिन्दुस्तानी अपनी राजभक्ति का अभिमान करके रायसाहव बनने का अरमान रखते हैं उसी
तरह स्त्रियां भी पति की सम्पत्ति होने के अभिमान में पविव्रता और
साध्वी होने का दावा भी करती है और स्वतंत्रता का दावा भी करती हैं. 'पराया
सुख' की उर्मिला पत्नी ह् ,, गरीब है, माँ विवशता से जीवन व्यतीत करती है
परन्तु इस गरीबी में भी उसका कुछ अपनत्व है. वह 'हां' या 'न' कर सकती है परन्तु
जब से वह सेठी के जाल में फंस गई, उसका अपनत्व जाता रहा है. सेठी ने स्वयं ही
सब चीजों पर अधिकार कर लिया और बड़ी सरलता से. मानो सब चीजों की एक चाबी थी
जिसे उठाकर उसने अपनी जेव में रख लिया है. उस जाल से बाहर हो सकने का कोई
रास्ता न उर्मिला के लिए है, न बबलू के लिए और न मदन के लिए ही है मानो वे सब
बिक गये हैं. उर्मिला को ग्लानि होती है कि वेश्याओं का जीवन ओर क्या होता है?
वे सेक्स को शारीरिक आवश्यकता प्रतिपादन करते हैं. इन्दु को इन्होंने अपने
परिश्रम से प्रसिद्ध इतिहासकारों में अपना नाम सुरक्षित दिखाया है किन्तु फिर
भी उसे अभाव का अनुभव है. वह अपना क्रम जारी रखने के लिए एक सन्तान चाहती है.
इन्दु अपने अभाव को दूर करने का प्रयत्न करती है परन्तु उसकी कुरूपता और
नैतिकता बाधक बन जाती है. इसी प्रकार श्री कपूर की पत्नी ज्योत्सना को
सती-साधवी होने का गर्व है किन्तु बैजल के यह कहने पर कि स्त्री-पुरूष में
परस्पर आकर्षण में स्त्री का काम चाहने योग्य वस्तु बनकर पुरूष को निमन्त्रण
देना है कि पुरूष का काम उसे पाने के लिए प्रयत्न करना है. वह उसके प्रति
आकृष्ट हो जाती है. परन्तु बैजल उसे अन्य पुरूष की सम्पत्ति मानकर ठुकरा देता
है. यशपाल ने यौन-सम्बन्धों के आचरण की नवीनता पर तीखा व्यंग्य
किया है. इनकी कहानी ८०/१०० में एक सरदार पांच लड़कियों के सोंदर्य पर नम्बर
देते हुए अपने उपस्थित मित्रों की बहिन को १०० में से ९० नम्बर देता है, पुन:
बताये जाने पर सरदार जी बेपरवाही से कहते हैं कि सभी लड़कियां किसी न किसी की
बहन होती हैं. यशपाल सौंदर्य में तर्क को महत्व देने के पक्ष में हैं और
सौंदर्य को उपयोगी प्रमाणित करते हैं. सौंदर्य के चित्रण और कला की साधना के
साथ तर्क की पुरूष प्रवृति का मेल असंगत जान पड़ता है परन्तु सौंदर्य और कला के
लिए तर्क उतना ही आवश्यक होता है जितना फुलवाड़ी सजाने से पहले भूमि में खाद
डालना. सुन्दर और असुन्दर में भेद और असुन्दर को सुन्दर बनाने सकने का प्रयत्न
विवेक और तर्क के बिना निश्चित कैसे हो सकेगा इसलिए सौंदर्य का मूल तर्क ही है.
यशपाल ने भारतीय हिन्दू विधवा का करूण और यथार्थ चित्रण 'वैष्णवी' कहानी में
किया है. भारतीय नारी इतनी छोटी आयु में उन्होंने विधवा बताई है जब उसे
अत्याचार, अपराध और उत्तरदायित्व का बोध भी नहीं होता है. उसे अपने अधिकारों से
हमेशा के लिए वंचित होना पड़ता है. इनकी कहानी में 'पोदी' अपने दण्ड और
दुर्भाग्य को जान भी न पायी न उसके लिए रोयी. लड़की आखें और नाक तो मलती रही
लेकिन वैधव्य के शोक में नहीं, बाल शरीर के कष्टों और आदत के लिए.
यशपाल की कहानियों का आरम्भ ही उत्सुकता बढ़ाने वाला है. 'चोरी ओर चोरी' कहानी
में उदाहरण देखा जा सकता है-यदि नामों के अभाव में सर्वनामों के ही प्रयोग से
आपको कुछ उलझन या असुविधा हो तो औचित्य की दृष्टि से उसे क्षम्य समझना. हावड़ा
स्टेशन पर अपने नगर का टिकट खरीद लेने से पहले उसके मन में काफी विवाद, ऊहापोह
और दुविधा रही. इकतीस वर्ष पूर्व अपनी पत्नी और बेटे के पास अपने घर-मुहल्ले और
नगर में लौट चलना उचित होगा. पिता तो अब कहां रहे होंगे ? परिचय देने पर ही वे
लोग उसे पहचान सकेंगे ? पहचानकर चकित तो होंगे, उनका व्यवहार कैसा होगा. इनकी
'जबरदस्ती' कहानी में नारी एक पत्नी और मां है परन्तु वह स्वतंत्र नही है, वह
ऐसी मां है जिसे अपना बच्चा भी प्यारा नहीं है, उसका कथन उसकी कटूता को व्यक्त
करता है-'इस कम्बख्त आया को जाने क्या हो जाता है बच्चे को मेरे ही सिर पर पटक
जाती है.' मां को बच्चा प्यारा नही लगता. जब-जब नारी के लहू और मांस से उसके मन
के खिलाफ एक आदमी तैयार किया जा रहा है, तब उसे कैसा लगेगा. एक आदमी बेजान,
जिसमें हिम्मत नहीं, हौसला नहीं. इसका मूल कारण उन नारियों की इच्छा न होना है,
यदि निर्णय अपना हो तो ऐसी बात नहीं रहती. स्त्रियों के लिए आजादी का मतलब
क्या? इनके घर हैं, पति हैं परन्तु यह सब क्या सोच-समझकर उनकी इच्छा से होता
है. उन्हें जिस दड़बे में बन्द कर दिया वहीं अण्डे देने लग जाती हैं. उनकी
आजादी का निर्णय भी पुरुष ही करते हैं-पुरुष ही इस बात का निश्चय करेंगे कि
स्त्री को आजादी चाहिए या नहीं और चाहिए तो कितनी मात्रा में. स्त्रियों में
जितना सदाचार और इखलाख है, वह सब मर्दों का बनाया हुआ है. 'डायन'कहानी में जिला
कांगड़ा, पालमपुर का परिवेश है. 'भाषा' में एक-दूसरे की भाषा न समझने के कारण
प्रेम प्रस्फुटित नही हो सका. यशपाल ने स्वयं कहा है कि 'आज यदि कोई शकुन्तला
किसी दुष्यन्त द्वारा भुला दी जाय और अपमानित की जाने पर भी उसी पति के चरणों
का आश्रय चाहती है तो वह नारी मानवीय आत्म-~सम्मान से शून्य अत्यन्त हेय नारी
ही जान पड़ेगी.' यशपाल ने उस नारी का चित्रण भी किया है जो अपने पति को सोने के
लिए भेजती है और स्वयं अतिथि का ध्यान रखती है, वह उसके शरीर के अंग दबाती है.
यह नारी की स्वतंत्र प्रवृत्ति का प्रतीक है. 'धर्म रक्षा' कहानी में लेखक ने
पिता और पुत्री दोनों को ब्रह्मचर्य का पालन करते हुए दिखाया है परन्तु पुत्री
गुरुकुल से वापस आने पर पिता की अनुपस्थिति में नौकर की वासना का शिकार हो जाती
है. स्वयं वह उससे पूर्व मन्त्र भी पड़ लेती है, जब पिता आकर देखता है तो कन्या
के प्रति वह स्वयं को संयत नहीं रख सकता है. पुत्री उसे समझाती है-'नहीं, मैंने
ब्रह्मचर्य से युवा पुरुष को वरा है' और पिता तब हारे हुए जुआरी की भांति देखते
रह जाते हैं. यद्यपि संसार की सभी युवा स्त्रियां, बहनें और माताएं हैं परन्तु
पुरुष के लिए नारी नारी है. पुत्री के प्रति ऐसा कर्म सोचकर भी उसने सन्यास
ग्रहण किया और पुत्री को कहा कि तुमने असंयम और पाप किया है. कन्या माता-पिता
की अनुमति से ही विवाहित होकर गृहस्थ की अधिकार प्राप्त कर सकती है.
वह पुत्री के लिए योग्य वर की व्यवस्था का प्रयत्न करना चाहता है. 'पतिव्रता'
कहानी में इन्होने सुमति का विवशता से अमीर वृद्ध सेठ की पत्नी बनाया है, प्रेम
और उल्लास की बात उसे भूल-सी जाती है और सेठ के स्वास्थ्य की चिंता अधिक रहती
है. एक बार एक वेश्या ने उसके सेठ के पास कुछ क्षण रहना भी अस्वीकार किया और यह
सुमति है, पतिव्रता है जिसने कॉलेज की नौकरी छोड़ करोड़पति सेठ की तीसरी बहू
बनना स्वीकार किया था. उसके लिए प्रेम, जो एक दिन उमंग और कल्पना की वस्तु थी,
अब उसका कर्त्तव्य ही धर्म था. यह धर्म और कर्त्तव्य उसे निबाहना ही था, इसीलिए
सुमति के मस्तिष्क में बसी कल्पना, कला, कविता और प्रेंम-प्रणय के स्वप्नों का
स्थान ले लिया पर्ति की सेवा के कर्त्तव्य की भावना और पतिव्रत धर्म की दृढ़
आस्था ने. 'करवा का व्रत' में भी लाजो की यही पतिव्रता भावना है. जब एक व्रत
में उसे पति ने डांटा और लाजो ने कहा कि मार ले, मैंने कौन-सा व्रत रखा है तेरे
लिए जो जन्म-जन्म तेरी मार खाऊंगी. इससे पति को धक्का लगा और उन दोनों की
मानसिक स्थिति बदल गई. अब वे दोनों सन्तुलित और व्यवस्थित ढ़ंग से रहने लगे.
इतना ही नहीं, अगले करवे के व्रत पर दोनों ने व्रत रखा. 'उत्तमी की मां'कहानी
में लेखक ने निराश नारी की ब्रह्म्-साधना और विवशता का चित्रण किया है. 'उत्तमी
की मॉ' विधवा है. वह पुत्री का विवाह नही कर सकती. जब कर सकती है तो वर मिलता
नहीं. परिणाम-~स्वरुप उत्तमी भी उल्टे-सीधे कार्य करती है यद्यपि वे
मनोवैज्ञानिक दृष्टि से काफी आधार रखते थे पर बाद में वह स्वयं भी निराश
हो गई और प्रणायाम में ही उसका शरीर समाप्त हुआ.
भारतीय विधवा अपनी विवशता से अपनी पुत्री का जीवन सुखी नहीं बना सकती है. यशपाल
जी स्त्रियों की समस्या टेढ़ी मानते हैं. रोटी, कपड़े और जेवर पर वे घर
सम्हालने और बच्चे पैदा करने का काम करती हैं. वे न बेरोजगार हैं और न बैचैन
हैं, कहने में वास्तव में व्यंग्य है. यशपाल ने प्रेमचन्द की भांति जीवन के
प्रत्येक पथ की ओर दृष्टि रखी है. एक विशेष विचारधारा से प्रेरित एक पूरा उनकी
कहानियों में उपलब्ध है. इनकी कई कहानियों में नयी मान्यताऐं हैं और भाषा
यथार्थ के अति निकट है. इनमें शैलीगत विविधता नहीं है. छोटी कहानियों की
शिल्पविधि सुन्दर है. आधुनिक युग के कहानी साहित्य में यशपाल की कहानियों का
अपना महत्व है.
