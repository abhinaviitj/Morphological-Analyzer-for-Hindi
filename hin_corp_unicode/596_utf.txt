<ळिटेरटुरे><ऐस्सय्स्><ढिन्कर् ष्.श्.><षस्ट्रब्हस ' षस्ट्रिय ऐक्ट><१९८७><णटिओनल् फुब् (शहिट्यमुक्हि)><णेत् ढेल्हि><११२-११७><२१५०><ढिन्कर् ष्., षस्ट्रब्हस ' ऐक्ट, ऐस्>

+ हिंदी भारत की राष्ट्रभाषा किस गुण से बनी ? केवल इसलिए कि उसके भीतर भाषा को
भाषा से और प्रांत को प्रांत से जोड़ने की शक्ति है. उत्तर भारत में यह काम
हिंदी ने बड़ी ही सघनता से किया है. हिंदी की पश्चिमी सीमा राजस्थान और पंजाब
में पूर्वी सीमा बिहार में पड़ती है और राजस्थान से लेकर बिहार तक के लोग
अपने-अपने घरों में राजस्थानी. ब्रजभाषा, बुंदेलखंड़ी, अवधी, बैसवारी, भोजपुरी,
मगही और मैथिली, अनेक बोलियां बोलते हैं. अवधी, ब्रजभाषा और मैथिली तो अपने को
भाषा कहती हैं, क्योंकि उनके अपने कवि हैं. जिन पर सारा भारत नाज करता
है-ब्रजभाषा के सूरदास, अवधी के तुलसीदास और मैथिली के विद्यापति. फिर भी पंजाब
से लेकर बिहार तक की मातृभाषा हिंदी मानी जाती है. यह एक विलक्षण बात है. इन
अनेक क्षेत्रों के लोग अपनी घरेलू बोलियों में बातचीत करते हैं. लोकगीत गाते
हैं और कभी-कभी कविताएं भी लिखते हैं, लेकिन सबकी सामाजिक भाषा हिंदी ही है.
हिंदी में ही वे अखवार पढ़ते हैं, पुस्तकों से मानसिक आहार ग्रहण करते हैं और
हिंदी में ही उनके शिक्षा तथा राजकाज के काम चलते हैं.
यह अत्यंत प्रिय और अनुकूल स्थिति कैसे उत्पन्न हुई ? यह संस्कृत की कृपा का
परिणाम है. उत्तर की सभी भाषाएं किसी समय एक ही माता संस्कृत के गर्भ में थीं.
जब अपभ्रंश का समय समाप्ति पर आया, संस्कृत के गर्भ से निकली हुई अनेक भाषाएं
अपने-~अपने क्षेत्रों में बढ़ने और फूलने-फलने लगीं. इसी क्रम में संस्कृत ने
एक ऐसी भाषा को भी जन्म दे दिया जो किसी खास शिक्षा के बिना भी सभी क्षेत्रों
में थोड़ी-बहुत समझी जाती है. यह भाषा हिंदी है. पश्चिम में पंजाब से लेकर पूरब
में बिहार तक जितने भी लोग बसते हैं हिंदी या उर्दू या तो उनकी मातृभाषा है
अथवा हिंदी को वे आसानी से समझ लेते हैं. लेकिन हिंदी का प्रसार यहीं तक नहीं
हैं. उसका गुजराती, बंगला, असमिया और उड़िया भाषाओं से भी निकट का संबंध है.
यदि मिथिला का कोई आदमी गुजरात जाय और मैथिली में बोले. तो उसकी बात कोई नहीं
समझेगा, लेकिन हिंदी में बोलने से उसका थोड़ा बहुत काम चल सकता है. इसी प्रकार
गुजरात का कोई आदमी यंदि असम पहुंच जाय तो गुजराती समझने में तो असमी भाइयों को
दिक्कत होगी लेकिन टूटी-फूटी हिंदी का आशय वे भी समझ लेगे.
उत्तर में तो संस्कृत ने अनेक भाषाओं को जन्म देने के साथ, एक ऐसी भाषा को भी
जन्म दे दिया जो सभी भाषा-क्षेत्रों में थोड़ी-बहुत समझी जाती है. लेकिन दक्षिण
में ऐसी कोई भाषा उत्पन्न नहीं हुई, जो बिना सीखे तमिल, तेलुगू, कन्नड़ और
मलयालम क्षेत्रों में समझी जा सके. अगर दक्षिण में भी ऐसी कोई भाषा पैदा हुई
होती, तो देश की भाषा-समस्या का समाधान आज की अपेक्षा कुछ कम कठिन हो जाता.
यह भी ध्यान देने की बात है कि उत्तर में हिंदी अपनी सीमाओं से ठीक-ठीक बंधी
हुई नहीं है. अपनी पश्चिमी सीमा पर हिंदी पिघलकर पंजाबी और गुजराती बन गयी है.
इसी प्रकार अपनी पूर्वी सीमा पर वह बंगला में समा जाती है. हिंदी की पश्चिमी
सीमा पर, यानी राजस्थान में मीराबाई जनमी थीं, लेकिन उनकी बहुत-सी कविताएं
गुजराती में भी चलती हैं. हिंदी की पूर्वी सीमा पर यानी बिहार में विद्यापति
जनमें थे. लेकिन उनकी कविताएं बंगला भाषा की भी संपति मानी जाती है. इसी प्रकार
सिंख-धर्म के गुरुओं ने जो साहित्य लिखा, वह पंजाबी की भी संपत्ति है और हिंदी
भी उस पर अपना पूरा अधिकार मानती है.
जिसे हम खड़ी बोली हिंदी कहते हैं, उससे उर्दू का पूरा मेल है यानी बोली जाने
पर दोनों भाषाएं एक रहती हैं. हां, जब वे दो लिपियों में लिख दी जाती हैं, तब
वे दो समझी जाती हैं. लेकिन यह कसौटी कोई सही कसौटी नहीं है. असली बात यह है
कि हिंदी और उर्दू एक ही भाषा हैं, क्योंकि उनका व्याकरण एक है, उनकी क्रियाएं
एक हैं. और उनके मुहावरे भी एक हैं.
ब्रजभाषा, अवधी और भोजपुरी के समान पहले खड़ी बोली भी एक बोली ही थी, जो दिल्ली
के आस-पास बोली जाती थी. कितुं इस बोली में कोई विलक्षण गुण था, जिसके कारण वह
सारे उत्तर भारत में समझी जाती थी. तीर्थों में घूमने वाले साधु इसी बोली का
व्यवहार करते थे. पठानों और मोगलों के राज-कर्मचारी इसी भाषा मे जनता से बात
करते थे. साधुओँ की कृपा से एक प्रकार की मिली-जुली खिचड़ी हिंदी का ऐसा प्रचार
हुआ कि उसके अनेक कवि गुजरात में जनमे, अनेक कवि महाराष्ट्र में पैदा हुए, और
अभी-अभी इस बात का पता चला है कि एक कवि आंध्र में भी हुए थे, जिन्होंने अपनी
कविताएं हिंदी भाषा तथा तेलुगु लिपि में लिखी थीं.
जब मोगलों का साम्राज्य टूटने लगा, दिल्ली, पंजाब, और राजस्थान के व्यापारी लोग
तिजारत और रोजी की तलाश में, अपनी पुरानी जगहों से उखड़कर लखनऊ, कानपुर,
इलाहबाद, बनारस, पटना, कलकत्ता और मुर्शिदाबाद की ओर जाने लगे. उनके साथ-साथ
खड़ी बोली हिंदी भी दिल्ली से निकलकर देश में दूर-दूर तक फैलने लगी. इसी क्रम
में हिंदी का बंबई की ओर भी प्रचार हुआ. तब से अपने देश का यह हाल है कि जिस
किसी नगर में अनेक भाषाभाषी हिंदुस्तानी जमा होकर रहने लगे हैं, वहां
संपर्क-भाषा के रुप में हिंदी आपसे-आप चलने लगती है. अब तो भारत में औद्यौगिक
नगरों की संख्या तेजी से बढ़ने लगी है. जहां-जहां उधोग फैलते हैं,वहां-वहां
अनेक भाषाएं बोलने वाले लोग एकत्र होने लगते हैं और उनके आपसी व्यवहार की भाषा
हिंदी बन जाती है.
हिंदी के इन्हीं लक्षणों को देखकर आज से सौ-सवा-सौ बर्ष पूर्व, भारत के
राष्ट्रवादी नेताओं और विचारकों के मन में यह बात आयी थी कि हम अपने
अंत:प्रांतीय संपर्क के लिए हिंदी को चुनें और उसका इस दृष्टि से विकास करें कि
एक दिन वह सारे देश के प्रयोग की भाषा बन जाय. और इन नेताओं और विचारकों में
सबसे अग्रणी नाम उन नेताओं के थे, जिनकी मातृभाषा हिंदी नहीं, बंगला थी. एक तरफ
से आधुनिक भारत का जन्म ही बंगाल में हुआ था. उस समय देश में आम कहावत चलती थी
कि बंगाल भारत का अगुआ है. जो बात बंगाल आज सोचता है, वही बात सारा भारतबर्ष
कल सोचेगा.
भाषाओं को लेकर झगड़ने की बात उस समय कोई सोच भी नहीं सकता था. आज भारत में ऐसे
लोग हैं, जो यह कहने में संकोच नहीं करते कि हमारी भाषा श्रेष्ठ, किसी दूसरे की
भाषा कम श्रेष्ठ है. लेकिन उन्नीसवीं सदी के महापुरुष इस धरातल तक नीचे नहीं
उतरते थे. उन्हें अपनी मातृभाषा के दावे को आगे बढ़ाने की फिक्र नहीं थी. वे
किसी ऐसी भाषा को आगे लाने की चिंता में थे, जो आसानी से भारत की राष्ट्रभाषा
बनायी जा सके. उस समय का वातावरण इतना उदार था कि कलकत्ते से निकलने वाले कई
पत्रों में समाचार एक साथ चार-चार भाषाओं में छापे जाते थे- अंग्रेजी में,
हिंदी में, फारसी में और बंगला में. उन्नीसवीं शताब्दी के हिंदी के उन्नायकों
में सबसे बड़ा नाम स्वामी दयानंद सरस्वती का है. वे जन्म से गुजराती थे और अपने
मतों के प्रचार की भाषा वे संस्कृत को मानते थे. लेकिन बाबू केशवचंद्र सेन के
आग्रह से उन्होंने अपना ग्रंथ, सत्यार्थ-प्रकाश हिंदी में लिखी और तब से वे
अपने भाषण भी मुख्यत: हिंदी में ही देने लगे.
हिंदी भारत की एकता की भाषा है, इसका एक प्रमाण यह भी है कि भारत की एक भाषा से
दूसरी भाषा में अनुवाद के जो कार्यक्रम चल रहे हैं, उनमें सबसे ज्यादा काम
हिंदी के माध्यम से हो रहा है. यदि हम किसी तमिल ग्रंथ का अनुवाद सीधे बंगला या
असमिया में करना चाहें, तो अनुवादक मुश्किल से मिलेंगे. लेकिन तमिल से हिंदी
में अनुवाद अपेक्षया आसानी से हो जाता है और जो किताव हिंदी में आ जाती हैं,
उसके अनुवाद अन्य सभी भाषाओं में आसानी से हो जाते हैं. कई बार तो ऐसा होता है
कि उर्दू, पंजाबी और काश्मीरी आदि भाषाएं अनुवाद का तब तक प्रारम्भ नही करतीं,
जब तक मूल का अनुवाद हिंदी में न हो जाय. रवींद्रनाथ ठाकुर संसार में इस कारण
प्रसिद्व हुए कि उनकी कृतियों का अनुवाद अंग्रेजी में हुआ था. किंतु बंगला के
उपन्यासकार श्री शरतचंद की पुस्तकों का अनुवाद अंग्रेजी में उनके जीवन-काल में
नहीं हो सका . तब भी शरद बाबू भारत-प्रसिद्व होकर मरे, क्योकि उनकी सभी
पुस्तकों का अनुवाद हिंदी में हो गया था और हिंदी-अनुवाद के जरिये उनकी किताबें
अन्य भाषाओं में भी पहुंच गयी थीं. जिस अहिंदी-भाषी लेखक को हिंदी की नाव मिल
गयी, वह सभी भाषाओँ में थोड़ी-बहुत प्रवेश पा सकता हैं. साहित्य में अखिल
भारतीय कीर्ति की नौका इस देश में आज भी अंग्रेजी नहीं, हिंदी भाषा हैं.
जब गांधी जी आये, तब तक हिंदी के पक्ष की विचारधारा काफी मजबूत हो चुकी थी.
गांधी जी को ज्यादा आगे-पीछे सोचना नहीं पड़ा. वे आते ही हिंदी में बोलने लगे
और असहयोग आंदोलन छेड़ने के पहले ही, उन्होंने हिंदी की आंदोलन आरंभ कर दिया.
यह उन्हीं के पुण्य और परिश्रम का फल है कि अहिंदी-भाषी प्रांतों में आज ऐसे
लाखों व्यक्ति हैं, जो हिंदी की परीक्षाए पास कर चुके हैं हजारों आदमी हिंदी के
प्रचार के काम में लगे हुए हैं. हिंदी के प्रचार का काम देशभक्ति का काम हैं.
हिंदी को हम इसलिए ऊपर उठा रहे हैं कि उसके साथ सभी भाषाओं का उत्थान हो.
हिंदी एक प्रतीक हैं. असल में हमारा उद्देश्य सभी भाषाओं को ऊपर उठाना है,
जिससे यह पूरा देश अपनी भाषाओं में सोच सके, और सारी मनुष्य-जाति के लिए भारत
की परंमरा में जो संदेश निहित है, उसे अपनी भाषाओं में उछाल सके.
हिंदी को गांधी जी का समर्थन इसलिए भी प्राप्त हुआ कि हिंदी के जरिये वे देश के
सभी संप्रदायों को आपस में नजदीक लाना चाहते थे. इसीलिए वे हिंदी के
हिंदुस्तानी रुप को ज्यादा पसंद करते थे. हिंदुस्तानी हिंदी का वह रुप हैं,
जिसमें अरबी और फारसी के शब्द कुछ ज्यादा इस्तेमाल किये जाते हैं. गांधी जी
मानते थे कि भारत केवल हिंदुओं का देश नहीं हैं, न उसकी संस्कृति केवल आर्यो की
संस्कृति है. भारत की संस्कृति सामाजिक है और उसके विकास में आर्य और द्रविड़,
हिंदू और मुसलमान, सिख और क्रिस्तान तथा भारत की विभिन्न आदिवासी जातियों ने
समय-समय पर यथाशक्ति अपना योगदान दिया है. भारत की संस्कृति मिली-जुली है और
गांधी जी को आशा थी कि हिंदी इस मिली-जुली संस्कृति की भाषा होगी.
किंतु जिस भाषा का विकास सरकार के दफ्तरों में किया जा रहा है, उसे अल्पसंख्यक
जनता अपने लिए कुछ कठिन समझती है. सरकारी हिंदी उस हिंदी से भिन्न राह पर चलने
लगी है, जो हिंदी प्रेमचंद जी लिखते थे अथवा जिस हिंदी के दर्शन हमें श्री
अमृतलाल नागर, श्री मोहन राकेश, श्री कमलेश्वर और श्री राजेंद्र यादव की रचनाओं
में होते हैं. कठिनाई यह है कि हमारे सामने और कोई विकल्प नहीं है. भाषा, जहां
तक संभव हो, आसान होनी चाहिए, इस बात को सभी लोग मानते हैं. किंतु जब पारिभाषिक
शब्दों के निर्माण की बात आती है, तब हालत कुछ और हो जाती है. एक समय उस्मानिया
विश्वविद्यालय ने यह कोशिश की थी कि विज्ञान के सारे शब्दों का अनुवाद उर्दू मे
कर दिया जाय. किंतु जो शब्द बने, वे उर्दू के नहीं, फारसी और अरबी के शब्द थे
औ अ पढ़ने-पढ़ाने में उनका प्रयोग कठिन मानकर उन्हें छोड़ दिया गया. फिर मौलाना
आजाद ने कोशिश की कि पारिभाषिक शब्दों के अनुवाद अरबी, फारसी और संस्कृत से
बचकर हिंदुस्तानी में करवाये जायं. लेकिन, इस कोशिश के जो नतीजे निकले, उन्हे
देखकर सारा देश हंसने लगा. सचमुच ही, हिंदुस्तानी के हामियों ने बड़े ही
विचित्र शब्द बनाये थे. 'सेंट्रल कैबिनेट' का अनुवाद उन्होंने 'बिचबिंदी खोली'
किया था, 'हिवप' के लिए उन्होंने 'टहलुआ' शब्द चुना था और 'ज्योतिष' एंव
'गांधी-साहित्य' के अनुवाद क्रमश: 'आकाशियात' और 'गांधीयात' किये थे.
जब ये दोनों प्रयोग असफल हो गये ,देश के सामने इसके सिवा और कोई विकल्प नहीं रह
गया कि वह संस्कृत की सहायता से नये शब्दों का निर्माण करे. संस्कृत की सहायता
से जो नये शब्द बन रहे हैं, उनमें से अनेक को देखकर औरो की तो बात क्या,
बहुत-से हिंदी-विशारद भी त्राहि-त्राहि कर उठे हैं. और त्राहि-त्राहि करने का
भाव कभी-कभी मेरे भीतर भी जगा है. लेकिन जहां विकल्प ही नहीं हो, वहां आदमी कर
क्या सकता हैं? नये शब्दो के निर्माण की दिशा में हिंदी उतनी ही बांझ भाषा है
जितनी बांझ उर्दू, अंग्रेजी ,जर्मन और फ्रेंच भाषाएं हैं. यूरोपीय भाषाओं को जब
नये शब्द बनाने होते हैं, वे ग्रीक और लैटिन के भंडारों की ओर दौड़ती हैं. इसी
प्रकार भारतीय भाषाएं नये शब्दों के निर्माण के लिए संस्कृत की शरण गयी हैं,
क्योकि उनके सामने और कोई राह नहीं है.
हमारी भाषा-समस्या का एक पहलू यह है कि हिंदी के जिस रुप को सिख, मुसलमान पारसी
और क्रिस्तान आसानी से कबूल करेगें, उस रुप को हिंदी वाले भले ही कबूल कर लें,
किंतु अहिंदी-भाषी प्रांतों के लोग त्रिकाल में भी स्वीकार नहीं करेंगे.
अहिंदी-~भाषी भारत प्रवृत्ति हिंदी को संस्कृतनिष्ठ बनाने की ओर है, जो शैली
सिख, मुसलमान, पारसी और क्रिस्तान भाइयों को कुछ भारी मालूम होती है. ऐसा
अवस्था में सुगमता की राह यही हो सकती है कि हिंदी में जो भी विदेशी शब्द खप
गये हैं, उन्हें अहिंदी-भाषी भाई भी स्वीकार करें और संस्कृत के आधार पर जो नये
शब्द बन रहे हैं, उन्हें वे लोग भी सीखने का कष्ट उठायें, जो आज तक
संस्कृत-धारा से दूर रहे हैं.
शब्दों का निर्माण हम चाहे इसी पीढ़ी में कर लें, किंतु उनके प्रचलन का निर्णय
अगली पीढ़ी के पूर्व नहीं हो पायेगा. जो शब्द हम बना रहे हैं, वे सबके सब
चलेंगे या नहीं, इसका पता तब चलेगा, जब उनका प्रयोग विश्वविद्यालयों, कचहरियों,
विधानसभाओं और बाजारों में होने लगेगा. कोशों में लिखे शब्द ठंडे और निर्जीव
होते हैं. जिंदगी की थरथराहट उनमें तब पैदा होती है, जब प्रयोग के समय वे
कल्पना की गर्मी के नीचे आते हैं. प्रयोग के समय इनमें से कितने शब्द ठहरेंगे
और कितने नहीं, इसका अभी अनुमान लगाना भी मुश्किल है. संभव हैं, नये शब्दों
में से बहुत-से ठहर जायं संभव है, उनकी जगह पर कुछ नये शब्द आ जायं और यह भी
संभव है कि
अंग्रेजी शब्द, जिन्हें आज हम निकालना चाहते हैं, बाहर जाने से इनकार कर दें और
वे भारतीय भाषाओं के अंग बन जायं. हमें हालातों के लिए तैयार रहना चाहिए.
गांधी जी चाहते थे कि हिंदी सांप्रदायिक एकता की भाषा बने. उनकी आशा निराधार
नहीं थी, क्योकि हिंदी ही वह भाषा है, जिसमे अरबी और फारसी के शब्द बहुतायत से
पाये जाते हैं. चूंकि हिंदुओं और मुसलमानों का संपर्क सबसे अधिक उत्तर भारत में
हुआ, इसलिए उस संपर्क की सबसे अधिक छाप भी हिंदी भाषा पर ही दिखायी देती है. जब
मुसलमान भारतवर्ष में आये, पहले तो हिंदुओं के साथ उनका संघर्ष हुआ, लेकिन जब
भारत को अपना देश मानकर वे यहां बस गये, तब हिंदुओं से उनका मेल-जोल बढ़ने लगा
और हिंदी में ऐसे कवि जन्म लेने लगे, जो हिंदू-मुस्लिम एकता पर जोर देते थे और
चाहते थे कि हिंदू और मुसलमान आपस में प्रेम और सदभाव के साथ रहना सीखें. हिंदी
के सर्वस्व केवल तुलसीदास,सूरदास, देव और बिहारी ही नहीं हैं, कबीर, नानक,
जायसी, दादू, रैदास, मलूकदास, रसखान और रहीम के बिना भी हिंदी का भंडार रीता हो
जायेगा.
हिंदी असांप्रदायिक भाषा हैं इसके कई प्रमाण है. हिन्दी में विदेशी के
बहिष्कार का रिवाज नहीं है. और तो और, हिंदी के सबसे बड़े कवि तुलसीदास जी ने
अरबी और फारसी के शब्दों का प्रयोग नि:संकोच भाव से किया है. आज हिंदी
संस्कृतनिष्ठ क्यों हो रही हैं, इसका कारण मैं ऊपर बता चुका हूं. किंतु यह नीति
हिंदी की अपनी नीति अपनी नीति नहीं हैं. वह सारे भारतवर्ष की निर्धारित नीति
है, वह चौदह भाषाओं के द्वारा निर्वाचित मार्ग है. उसकी जबावदेही हम हिंदी
वालों पर थोपना अन्याय का काम है.
और केवल शब्दों के मामले में ही नहीं, भावों और विचारों के मामले में भी हिंदी
के कवि सांप्रदायिक नहीं थे. जो कवि दरबारो रहते थे, उन्होंने कविधर्म को
छोड़कर कलाकारों का धर्म अपना लिया था. भूषण और लाल को छोड़कर उनमें ओर कोई कवि
ऐसा नहीं था, जिसे अपने देश और समाज की भी चिंता रही हो. और जो कवि संत थे,
उनकी दृष्टि कभी छोटी बातों पर जाती ही नहीं थी. वे हमेशा मनुष्य को ऊंचाई पर
ले जाने की बात करते थे. वे मनुष्य के मन को सहिष्णु, दयालु और उदार बनाना
चाहते थे.
इससे भी बड़ी बात यह है कि महाकवि चंदबरदाई राजा पृथ्वीराज चौहान के अंतरंग
मित्र थे और उन्होंने पृथ्वीराज को मोहम्मद गोरी से हारते और अंत में उन्हें
मरते देखा था. किंतु इतने पर भी चंदबरदाई को इस्लाम-ध्रर्म से कोई द्वेष नहीं
हुआ. उलटे, उन्होंने अपने रासो काव्य के मुखबंध में इस बात पर नाज किया है कि
मै अपने काव्य में पुराण और कुरान, दोनों के मंतव्यों का समावेश कर रहा हूं.
किंतु, साहित्य में हिंदू-मुस्लिम-एकता का असली आंरभ हम महात्मा कबीरदास में
देखते हैं. सच पूछिए तो हिंदू-मुस्लिम-एकता के तीन बड़े नेता इस देश में कबीर,
सम्राट अकबर और महात्मा गांधी हुए हैं. किंतु तीनों में से किसी के भी साथ
लोगों ने अच्छा बर्ताव नहीं किया. कबीर के निदंक हिंदूओं मे भी थे और
मुस्लमानों में भी. सम्राट अकबर की मुखालफत मुल्लाओँ की ओर से हुई. और गांधी जी
को एक हिंदू ने मार डाला. फिर भी कबीर, अकबर और गांधी जी राह बता गये हैं, अक्ल
की वही राह है और उसी राह पर चलकर हिंदू, और मुसलमान आपस में प्रेम से रह सकते
हैं, इस देश की ताकत बढ़ा सकते हैं.
