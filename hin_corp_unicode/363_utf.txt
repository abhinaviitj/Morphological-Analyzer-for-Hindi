<शोचिअल् श्चिएन्चे><ञोल्क्लोरे><ऊडिट् श्हर्ह्ट्रि><ळ्क्यवन् श्ह्रेस्ह्ट्र लोक् खट्हयेन्><१९९०><आड्हुनिक् फ्रकस्हन्><ढेल्हि><१४४ टो १५१><२४००><ऊडिट्-ळ्क्यन् श्ह्रेस्ह्ट्ह लोक् कट्हयेन्>

बूढ़े को दया आई सो उसने गुड़ के दो छोटे बड़े भेले अपने एक-एक, हाथ में
लेकर बच्चों से पूछा--किस हाथ में अधिक गुड़ है? बच्चों ने एक स्वर से
हाथ में कहा. तब उसने उस हाथ के अधिक गुड़ को बढ़ाकर कहा--यह लो अधिक
गुड़. बच्चों को नकारते न बना. इस प्रकार एक समस्या सुलझी.
दूसरी सुबह उस राज्य की राजकुमारी जेब में तिली लेकर, एक हाथ से कण्डा
थोपती जाती थी और दूसरे हाथ से तिली खाती जाती थी. वहाँ से राजकुमार अपने
घोड़े पर बैठकर निकला. वह कण्डा बनाती हुई लड़की से मजाक में पूछा--तिली
थोपती, गोबर चाबती, इस गाँव का क्या नाम है बाई? इस पर कुमारी ने
कहा--घोड़ा बाँध दे, भुस्स मेल दे, इस गाँव का करेली नाम है परदेशी. इतना
सुनकर राजकुमारी से राजकुमार ने कहा-- मैं तुम्हें अध विवाहिता करके
छोड़ूँगा. इतना सुनते ही राजकुमारी ने रोष से कहा--यदि आप मुझे अध
विवाहिता बनाकर छोड़ेगे तो मैं भी आप से ६ कुरो कोदो दखाऊँगी, और वह भी
आपके ही पुत्र द्वारा.
बातें तीखी थीं, अतएव दोनों ओर भावनायें भड़क उठीं. राजकुमारी को
रोषपूर्ण आँखों से देखकर राजकुमार सर्र से लौट गया और उसी नगर में एक
स्थान पर ठहर गया. अपना मोर-तम्बू तान कर उसने वहाँ के राजा के पास
राज-सुलभ विवाह-प्रस्ताव भिजवाया. यह प्रस्ताव कन्या-पक्ष द्वारा स्वीकार
कर लिया गया; और उनका विवाह विधिवत रचाया गया. किन्तु सात भाँवरों की जगह
केवल साढ़े तीन भाँवरों के बाद राजकुमार ने सरौंते से वर-कन्या की अञ्चल
गाँठ को काट दिया, और जब तक देखो-देखो, क्या कैसे हो गया--कह कर लोग
स्थिति को समझने का प्रयास ही कर रहे थे तब तक वह वहाँ से गायब हो गया.
इधर कन्या-पक्ष के लोग वर पर क्रोधित होकर उसे पकड़ने के लिये घोड़े, रथ
आदि लेकर चलने को हुवे तो कन्या ने यह कह कर उन्हें मना कर दिया कि वे
बदला लेने न जावें बल्कि वह स्वयं इस का बदला लेगी.
अध-विवाह सम्बन्धी दुख के कम होने पर राजा ने कन्या के विवाह पुन: किसी
अन्य वर के साथ रचाने का विचार किया किन्तु कन्या ने यह कह कर अपने पिता
जी को शान्त कर दिया कि उसका विवाह आधा ही सही, पर हो तो गया है इसलिये
वह पुन: विवाह नहीं करेगी.
कुमारी ने नृत्यकला सीखी और नृत्य के प्रदर्शन भिन्न-भिन्न स्थानों में
करते हुवे वह वर राजकुमार के राज्य में पहुंची और अन्त में वह राजधानी भी
पहुँची. धीरे-धीरे उसकी नृत्य कला की ख्याति राजकुमार तक भी पहुँची तो
उसने नृत्य देखने की इच्छा प्रगट की. फिर क्या था, तत्काल तइयारी की गई.
नृत्य-~प्रदर्शन बड़ी कलापूर्ण ढ़ंग से किया गया. राजकुमार मोहित हो गया.
वह पहचान न सका कि वह उसी की अध-विवाहिता पत्नी है. वह कन्या कुछ समय
वहाँ ठहरी और स्मृति-चिन्ह् के रूप में अँगूठी पाकर अपने घर लौट आई.
कालान्तर में उसने एक पुत्र को जन्म दिया. कुवँर चन्द्रमा की कलाओं के
समान बढ़ने लगा. जब वह कुछ बड़ा हुवा तो नगर के अन्य बच्चों के साथ खेलने
जाने लगा. वे तरह-तरह के खेलों के बीच धनुहीं का खेल भी खेलते थे. अन्य
बच्चे पिता की दुहाई कह कर वाण चलाया करते थे और कुवँर माता की दुहाई कह
कर. होते-होते कुवँर के मन में जिज्ञासा जागी कि उसका पिता कौन है और वह
कहाँ है? उसने अपनी माता जी से इस विषय में पूछा तो उसने बहलाने के लिये
कह दिया--बेटे, तू आसमान से गिरा है जिसे मैंने आँचल में झेला है. तेरे
पिता जी नहीं है. पर इन उत्तरों से वह अधिक समय तक कुवँर को नहीं बहला
सकी. बालक के आग्रह पर एक दिन उसे सब कुछ साफ-साफ बताना ही पड़ा.
यह सुन कर कुवँर बहुत उत्तेजित हो उठा और कहने लगा--माता जी, आपको
अध-विवाहिता बना कर छोड़ने वाले को मैं आपकी प्रतिज्ञा पूरी करने के लिये
अब ६ कुरो कोदो दरवाये बिना छोड़ नहीं सकता. आप उनकी अँगूठी दीजिये. मैं
वहाँ जाऊँगा. इस पर माता ने अभियान में सफलता का आशीर्वाद देकर कुवँर को
बिदा किया.
कुवँर एक तलवार और एक डण्डा लेकर पूर्व दिशा में चल पड़ा. उसने अपना रूप
साधारण लड़के जैसा बना लिया था ताकि वह राजकुमार जैसा न दिखाई दे.
चलते-चलते वह जब अपने पिताजी की राजधानी पहुँचा तो उसकी भेंट नदी में
कपड़े धोते हुवे एक धोबी से हुई जिसने मजाक में कुवँर से
कहा--झक्कड़-~मक्कड़ जाये जा, लक्कड़ चार लगाये जा--इसका अर्थ बताओ
परदेशी तब जानूँ. इस पर कुवँर ने कहा--झक्कड़-~मक्कड़ तो मैं जा ही रहा
हूँ, और यह है लक्कड़ चार लगाना कहते हुवे उसने धोबी की कमर को चार डण्डे
लगा दिये.
नगर में प्रवेश करते-करते चरखे से सूत कातती हुई एक बुढ़िया के घर के
सामने से जब कुवँर निकला तो सहज उत्सुकता वश बुढ़िया ने कुवँर से
पूछा--कहाँ से आ रहे हो परदेशी बेटे? उत्तर मिला--लंका से आ रहा हूँ दाई.
बुढ़िया ने फिर पूछा--तब तो तुम यह बताते जाओ--लंका कैसन टूटो फूटो और
कैसन जरो बरो रहै? इस पर कुवँर ने आव देखा न ताव, चरखे को तोड़ कर
कहा--लंका ऐसन टूटो-फूटो रहै, और बुढ़िया की झोपड़ी में आग लगाते हुवे
हुवे उसने कहा--और ऐसन जरो बरो रहै दाई. बुढ़िया यह देखकर रोने-चिल्लाने
लगी किन्तु कुवँर कोई ध्यान न देते हुवे चलता बना.
कुछ आगे बढ़ने पर कुवँर को चार ग्वालिनों से भेंट हुई जो अपने सिरों पर
दही के घड़े बेचने जा रही थीं. उन्होंने कुवँर से कहा--यह पहेली बताते
जाओ परदेशी, मुड़ बोझ हल्का हो जाय और टोंघरन रेल वह जाय. यह सुन कर
कुवँर ने उनके मटकों पर एक-एक डण्डा लगाते हुवे कहा--`यह है मुड़ बोझ का
हल्का होना' और दही का घुटनों तक बहने को दिखाते हुवे यह है टोंघरन रेल
बहाना.'
और आगे बढ़ने पर कुवँर ने देखा कि सामने से एक खाली घोड़ा दौड़ता आ रहा
है, और उसके पीछे राजा का सहीस `मार-~मार' कहते हुवे दौड़ता आ रहा है,
हाथ में डण्डा लिये. यह सुन कर कुवँर ने घोड़े की गर्दन पर तलवार का एक
ऐसा बार लगाया कि सिर कट कर अलग हो गया. इस पर सहीस स्तंभित हो गया और जब
कुछ न सूझा तो उसने कुवँर को पकड़ कर उससे कहा--तुमने राजा के घोड़े को
मार डाला. यह बहुत बुरा हो गया. अब तुम चलो राजा साहब के पास; और वह
कुवँर को दरबार ले गया. वहाँ पहुँच कर उसने राजा को उसकी सारी करतूत
बताई. बचाव में क्या कहना है तुम्हें?--प्रश्न पूछा गया जिसके उत्तर में
कुवँर ने कहा--इस आदमी ने `मार-मार' कहा तो मैंने मार दिया. `लौटाओ' कहा
गया होता तो मैं लौटाता. `पकड़ो' कहने पर पकड़ता. मार-मार कहने पर कोई भी
आदमी पकड़ने या लौटाने का अर्थ कहाँ से समझेगा! पूछे जाने पर सहीस ने
`मार-मार' कहना कबूल किया. इस पर कुवँर निर्दोष पाया गया.
इतने में चारों ग्वालिनें दरबार में पहुँचीं तो अपराधी को वहाँ उपस्थित
देखकर प्रसन्न होती हुई वे बोलीं--श्रीमान जी, इस परदेशी ने हमारे मटकों
को फोड़ दिया है इस लिये हमारी नुकसानी दिलाई जावे. दोनों पक्षों के
साक्ष्य लेने के उपरान्त राजा ने अभियुक्त को निर्दोष पाकर दोष मुक्त
कर दिया. ग्वालिनें हाथ मलती रह गई.
इसके बाद चरखे वाली बुढ़िया आई. अभियुक्त को वहीं आ कर प्रसन्न हुई और
उसने भी अपना अभियोजन राजा के समक्ष प्रस्तुत किया. पर यह क्या? दोनों
पक्षों की बातें सुनकर राजा ने अभियुक्त को निर्दोष घोषित कर दिया.
तब तक धीरे-धीरे पहुँचा मार खाया हवा धोबी अपनी कमर पकड़ कर. उसने भी
अपना दु:ख बतलाया और अभियुक्त को कड़ी सजा दिलवाने का निवेदन किया.
किन्तु दोनों ओर की बातों को सुनने के बाद राजा ने इस बार भी अभियुक्त
को निर्दोष मान कर दोष मुक्त कर दिया.
नगर की एक गरीब बुड्ढ़ी के घर रहने का प्रबन्ध करके कुवँर ने उसे एक
स्वर्ण-मुद्रा दे दी और साथ ही यह निर्देश भी दिया कि कुवँर के अस्थाई
गुप्त निवास की खबर इधर-उधर वह न फैलावे.
शाम को नजर बचा कर कुवँर राजमहल में घुस गया और रात को राजमुकुट को धीरे
से चुरा कर भाग निकला. सबेरे जब चोरी की खबर हुई तो राजा ने अपने
सिपाहियों को चोर का पता लगाने का आदेश दिया किन्तु कई दिनों की छानबीन
के बाद भी वे उसका पता न लगा सके. यह देखकर राजा बड़ा चिन्तित हो उठा.
उसने ऐलान किया कि जो कोई चोर को पकड़ेगा उसे इनाम दिया जावेगा. यह सुनकर
एक बुनकर पनका ने यह जिम्मेदारी ली; और रात को लगा कपड़ा बुनने `ठर्रग
ठसात, ठर्रग ठसात' वह सोचता था--रात को चोर रास्ते से चलेगा तो मैं जागने
वाला आदमी उसे पकड़ कर मेरे मँगठा (यानी खड्डी) के नीचे दबा रखूँगा और
सबेरे राजा साहब के सामने ले जाऊँगा तथा अपना इनाम ले आऊँगा. बुनकर के
निकट दीवाल में एक छोटा-सा झरोखा था. उस झरोखे से झाँक कर कुवँर ने
कहा--ए बुनकर भाई चोर पकड़ने के तुम्हारे साहस पर प्रसन्न होकर राजा ने
ये चाँदी के चूड़े भेजे हैं सो ले लो. बुनकर ने अपना एक हाथ बढ़ा दिया.
एक चूड़ा पहना दिया गया. फिर उसने दूसरा हाथ बढ़ा दिया तो कुवँर ने चाकू
से उसके हाथ को काटते हुवे कहा--"बड़ा आया है चोर पकड़ने वाला! और चला
गया. बुनकर बेचारा रक्त-रंजित हाथ को लेक र रोता चिल्लाता रहा!
दूसरे दिन यह समाचार दरबार में पहुँचा तो राजा ने कहा--और कोई चोर पकड़ने
की जिम्मेवारी लेना चाहे तो लेवे, उसे भरपूर इनाम दिया जावेगा. यह सुनकर
एक बढई ने यह जिम्मेदारी ली.
रात को बढ़ई जागता रहा और चोर पकडने का लकड़ी का फन्दा बनाता रहा. फन्दा
जब बनकर तइयार हुवा तब कुवँर के एक हम-उम्र भतीजे की आवाज में कहा--बाबा,
बाबा यह क्या बना रहे हैं आप? फन्दा है बेटे. "ऐसे लगता है यह फन्दा" ऐसे
कहते हुवे उसने पैरों में फँसा लिया; और चाबी निकाल कर रख दी. इतने में
कुवँर ने चाबी उठा ली और वह बोला--"अब पकड़ते रहो चोर को." और वह चला
गया. इधर जब बढ़ई ने जाना कि वह उसका भतीजा नहीं था तो वह रोता-चिल्लाता
रहा--चोर चला गया.
बढ़ई भी चोर को न पकड़ सका--यह देखकर राजा और भी चिन्तित और दु:खी हो
उठा. उसने कहा--आज रात को राजमहल के आँगन में कुछ मुद्राएँ फैला दी
जावें. सिपाहियो तुम गश्ती देते रहना. चोर आवेगा तो गिरफ्तार कर लेना.
कुवँर ने बड़ी सावधानी से राजा के भोजन में नींद लाने वाली औषधि मिलवा दी
सो रात को राजा नींद में मस्त हो गया. नजर बचा कर कुवँर राजमहल में
प्रवेश कर गया और राजा की पोषाक पहन कर आँगन में टहलने लगा. सिपाहियों ने
उसे राजा समझा. उसने जूते के तले में मैन (या मोम) लगा लिया था इसलिये
मुद्राएँ चिपकती जाती थीं. कमरे में घुस कर वह मुद्राएँ निकाल लेता था.
कई बार ऐसा करके उसने सारी मुद्राएँ उठा लीं. फिर उसने राजा की पोषाक
उतार कर अपने कपड़े पहिन कर घर की राह ली. सबेरे राजा और सिपाहियों के
बीच जो बातचीत हुई तो ज्ञात हुवा कि सिपाही चोर को राजा समझते रहे और चोर
अपना काम करता रहा! बातचीत भी होती रही.
कुवँर ने एक बुढ़िया को सिखा-पढ़ा कर दरबार भेजा. चिन्तित और दु:खी राजा
द्वारा पुन: ऐलान करने पर इस बार चोर को पकडने को जिम्मेवारी बुढ़िया ने
ली. तदनुसार रात को बुढ़िया कोदो दरने बैठ गई. राजा यह देखने आया कि
बुढ़िया क्या कर रही है, तो बुढ़िया ने कहा--राजा साहब, अभी ही चोर यहाँ
से इस राज्य की निन्दा करते हुवे निकला है. मैं इधर जाकर देखूँ--जरा आप
देरने का यह काम चालू रखें. यह सुन चोर के पकड़े जाने की आशा से प्रसन्न
होता हुवा राजा बैठ गया और कोदो दरने का काम अपने हाथों में ले लिया
उसने. बुढ़िया ६ कुरो कोदो से भी कुछ अधिक छोड़कर चली गई. इधर राजा कोदो
दर रहा है, उधर बुढ़िया आराम से समय काट रही है. जब ६ कुरो कोदो की दराई
हो चुकी तो कुवँर की बनाई हुई योजना के अनुसार कुवँर का पीछा करती हुई
बुढ़िया राजा के निकट आई और बोली--चोर भाग निकला! राम-राम!! राजा के
सतर्क कानों ने भागने जैसी आवाज सुनी थीं इसलिये बुढ़िया की बातों पर
राजा अविश्वास न कर सका.
माता की ६ कुरो कोदो दरवाने की प्रतिज्ञा पूर्ण करने के बाद कुवँर दरबार
में मुकुट, मुद्राओं और अँगूठी को छुपाये रख कर जा बैठा. राजा ने चोर को
अब तक न पकड़ सकने पर खेद प्रकट करने के बाद यह ऐलान कर दिया कि जो
व्यइत इस चोर को पकड़ सके उसे आधा राज्य ही पुरस्कार रूप में दे दिया
जावेगा. सारा दरबार शीश झुकाए चुप. जब यह जिम्मेदारी कोई न ले सका तो
खड़ा होकर कुवँर ने कहा--आज्ञा हो तो मैं कुछ निवेदन करूँ इस प्रसंग में.
हाँ-हांॅ बेटे, कहो, क्या कहना चाहते हो--ऐसा राजा ने कहा तो उसने आगे
कहा--चोर तो इस दरबार में अभी उपस्थित है. आज्ञा हो तो चोरी का सामान
सहित उसे मैं प्रस्तुत कर सकता हूँ. सारा दरबार सन्न रह गया यह सुन कर!
अधीर-सा होता हुवा राजा ने कहा--कहाँ है चोर जल्दी बताओ नव जवान. कुवँर
ने अपनी पोटली खोल कर मुकुट निकला और राजा के समक्ष प्रस्तुत करते हुवे
कहा--~कथित चोर मैं ही हूँ श्रीमान जी. यह है मुकुट और ये हैं मुद्रायें!
यह देख कर सेनापति और सिपाहीगण अपने म्यानों से तलवारें निकालने लगे और
कोतवाल हथकड़ी निकालते हुवे बोला--देखो यह चोर भागने न पावे! राजा ने
आँखे तरेरते हुवे कहा--वाह रे मेरे बहादुर कर्मचारीगण! थोड़ी-सी शर्म भी
नहीं आती!!
तलवारें म्यानों में डाल ली गई. राजा ने कुवँर से विन-~म्रता एवं
सहानुभूति पूर्वक परिचय पूछा तो कुवँर ने कहा--मैं आपका ही पुत्र हूँ,
पिताजी. राजा सुनकर उत्तेजित हो उठा बोला--तुम मेरे पुत्र कैसे हो सकते
हो--मैं तो अविवाहित हूँ. मेरी जब पत्नी नहीं तो पुत्र कैसा? सारा दरबार
आश्चर्य-~चकित!
