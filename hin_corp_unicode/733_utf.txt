<ळिटेरटुरे><णोवेल्><खुमर् फन्डिट् आनन्ड्><शेत शन्क्रन्टि><१९८४><खल्पटरु><ढेल्हि><६६-७३><२०४०><खुमर् आ.,सेत शन्क्रन्टि, णो><घिरिस्ह् णट्ह् झ्ह>

+ जिस दीवानखाने में अकेली बान की खाट, फटी चटाई और जस्त की एक गुड़गुड़ी मात्र
सम्पति थी उसमें मेल-बे-मेल तरह-तरह का फर्नीचर आ गया, मसनद आ गई, बड़ा-सा
पानदान आ गया,उगालदान आ गया, चांदी का फर्शी हुक्का तन गया और छत में गैस के
हंडे लटक गये. बिरादरी ने खुब साथ दिया. बड़े घर मे रिश्ता ठहरा, किसी तरह
गुरूकी हेठी न हो. चेले-चांटो ने जाने किस-किस के घरो और दुकानों में सेंध
मार-मारकर लंहगे-ओढ़नी, आंगी-तीयल, कोट-वास्कट, अचकन-कुरतों और जूतों-चप्पलों
का ढेर लगा दिया. सब लोग केंचुली बदलें, कोई नंगा-उघड़ा चपरकनाती-सा दिखाई न
दे. जिसके शरीर पर जो चीज जहां फिट हो वहां पहनकर पूरी तरह बदला हुआ नजर
आये.
मैडम कटारी के इंतजाम के मुताबिक तोड़ीराम की चिट्टी के जवाब में हालांकि जवाबी
चिट्टी अभी तक नहीं आयी थी फिर भी भूतिया कोठी में मंगलकार्य से पूर्व की
चहल-पहल हो रही थी. इस समय बिरादरी के कुछ मुरब्बी कारीगर तो बाहर दीवानखाने
में तोड़ीराम के पास बैठे उनके इकबाल और नये रिश्ते-नाते की तारीफें कर रहे थे,
और भीतर उनकी स्त्रियां पराये घर जाने से पहले पंखड़ी को ऊंच-नीच की सीख दे रही
थी. लड़की के भले का विचार करके तोड़ीराम ने इस बात का पूरा-पक्का ध्यान रखा था
कि सब कारज सुखपूर्वक सम्पन्न होने से पहले उसे यह न मालूम हो कि लड़के की उम्र
जरा चढ़ है. पर न जाने पंखड़ी को कैसे हवा लग गई कि जिसके पल्ले इसे बांधा जा
रहा है वह लड़का नही, बाबा है. तभी से वह आठ-आठ आंसू बहा रही है. कर्महीन
लड़की शुभ घड़ी में आदमी की उम्र को तो रोये जा रही है, आदमी के माल पर नही
मुसकराती.
एक पक्की-पौड़ी ने पंखड़ी के दोनों कंधे झंझोड़कर कहा, 'अरी किस बात पे झींक
रही है, भागवानी पर खुश होकर भी तो दिखा. चोर की बेटी को साह का घर मिल
गया!'
शुरू हुई तो चल पड़ी. दूसरी मे पहली को बरजा, 'किसको चोर कह रही हो ? इसके
बाप जैसा इकबाल वाला आदमी तो सारी चोहद्दी में नहीं है दूसरा.'
तीसरी बोली, 'इसमे क्या झूठ है. एक से एक बड़ा काम किया और कोई बड़े से बड़ा
कुतवाल तक अभी हाथ नहीं डाल सका उन पर.'
चौथी ने ताईद की, 'नहीं तो हमारे वाले को देख लो ! उमर भर अच्छे-अच्छों के घर
फोड़ै पर पुरी-सी हंडिया नहीं चढ़ी कभी चूल्हे पर. तीन-तीन बर्ष की सात दफे
काटी सो अलग.'
दूसरी बोली, 'आज भी देख लो, जबतक इसके बाप ने अपने हाथ से काम नहीं किया
तब तक तन ढंकने को कपड़ा नसीब नहीं हुआ किसी को, आज नुमास लग रही है.'
पंखड़ी की सहेली चम्पा ने कहा,'पर चाची मुश्किल है कि दीखेंगे दूर से ही.
जाने किस-किस की नाप के हैं. सबके बदन पर बैठेंगे कैसे ?'
चाची ने झुंझलाकर कहा, 'बक-बक मत कर लौडिया, बैठते रहेंगे जब काम निकल
जायेगा पंखड़ी का. इन मोलों का क्या महंगे है, अब तो इस दल का कपड़ा मिलता
भी नहीं हीगा ?'
एक बोली, 'कपड़ा-वपड़ा है तो ठीक नही है तो ठीक. बड़ी बात तो यह हुइ कि गुरू
की लड़की को लड़का ऐसा मिल गया कि न जिसने जात पूछी, न बिरादरी न कुटम,
न कबीला, फिर जिसमें खुद रहीस है बहुत बड़ा.'
दूसरी ने कहा, 'गये वो जमाने. अब तो सब बराबर. चाहे कोई किसी जात का हो,
कोई धंधा करता हो.'
भागवानी पर खुश करने वाली ने बुरा-सा नुंह बनाकर कहा, 'देखो जी इतनी बात हो
गई और लौंड़िया अब तक रो रही है. हमारी तो अकल में नहीं आती कि क्यो रो
रही है.'
पंखड़ी की दूसरी सहेली चमेली ने जवाब दिया, 'अजी इस मारे रो रही है कि लड़का
बुड्ढा है.'
उपेक्षा से एक ने कहा, 'बावली है, बुड्ढा मिलता किसको है आजकल.'
दूसरी ने उछलकर बात की बड़ाई की, 'क्या बात कही है लाखों मोल की. कोई यह भी तो
पूछे इससे कि इसे क्या मालूम कि बुड्ढे में क्या खराबी है ?'
तभी कोठी के बाहर से एक जोर की घरघराहट सुनायी बड़ी.
भूतिया कोठी की बुनियाद से हिलाती हुई फूल उर्फ दौलतराम की भाड़े की ढचरा-सी
टैम्पोगाड़ी जब दरवाजे पर बोइंग की तरह धड़धड़ाकर रूकी तब भीतर पंखड़ी तो बुढ़े
यमराज के आ पहुंचने की आशंका से क्रंदन कर उटी और अतिथियों के अनपेक्षित आगमन
से दीवानखाने में बैठे हुए तोड़ी गुरू ने कान फड़फड़ाये. 'यह क्या बात ? न खबर,
न पत्री,मेहमान कैसे आ गये ?'
शाम के झुटपुटे मे फटी-फटी आंखों से कोठी की ओर घूरता हुआ चकोर नये कपड़े
झाड़कर टेम्पो से उतरा और धीरे से बोला, 'बंधु, स्थान तेरी प्रेयसी का ही है
यां...'
फूल ने पूछा, 'या क्या ?'
चकोर फुसफुसाया, 'राजकन्या क्या किसी दानव के चंगुल मे फंसी हुई है ?'
फूल ने धमकाकर कहा, ' क्या बकता है ?'
धबराकर चकोर बोला, 'मित्र,विचार कर, समय है. इस प्रेतपुरी के भीतर हम दोनो
अनाथों की मृत्यु असम्भावी सी लगती है.'
फूल हो-हो करके हंस पड़ा. तभी अट्टहास से निद्राभंगित कुपित राक्सश की तरह
तोड़ीराम अपने दो बुढ़े साथियों के साथ कोठी से बाहर आया. 'यह क्या ?...इनके साथ
न कटारी है,न इनमें कोई कटारी के बताये हुए लक्षणों से युक्त है '... खूटा
तुड़ाकर भागे हुए दो अनमेल अल्हड़ो की इस अजब जोड़ी को देखकर तोड़ीराम ने
सोचा, 'ये तो दोनों, मिलकर भी बूढ़े नही है,कोई फांस-फंदा तो नहीं है ?' त्यौरी
माथे में चढ़ाकर बिना घुटने मोड़े लम्बे-लम्बे ढग भरता हुआ तोड़ीराम उन दिनों
की ओर बढ़ा. चकोर की बौनी काया की हड्डी-हड्डी थरथरा उठी,पर देखे हुए बहुत
दिन हो जाने के बावजूद फूल ने अपनी भावी श्वसुर को पहचान लिया. मुसकराता हुआ
वह आगे बड़ा और बड़ी नम्रता से चरण छूकर उसने तोड़ीराम को प्रणाम किया .
घोघरी-सी आवाज दहाड़ की तरह तोड़ीराम के मुंह से निकली, 'कौन हो तुम ?'
हंसने की कोशिस करते हुए फूल ने कहा, 'मैं वही आप का सेवक हूं.'
तोड़ीताम से पूछा, 'यहां किसके पास आये हो ?'
'आप के ही पास आये है.'
'क्यों ?'
'यह तो आप जानते है, मैं दोहराता हुआ क्या अच्छा लगूंगा ?'
अतानक अपने साथियों की ओर मुड़कर तोड़ीराम ने कहा, 'खातिर से अंदर लाओ मेहमानो
को.'ओर धड़धड़ाता हुआ वापस लौट गया.
हाथ जोंड़कर एक बूढ़े चोर ने फूल से कहा, 'आओ कुमरजी, भीतर आओ. शरबत-पानी पीकर
जरा ठंडे हो लो फिर बात करेंगे साहजी.'
दोनों जांबाज,बूढ़े चोर के पीछे-पीछे उस सिमसिम में घुस गये और सिमसिम का
दरवाजा बंद हो गया.
पहर भर रात बीत गयी पर छत में हंडे लटके हुए होने के बावजूद दीवानखाने में
अंधेरा ही रहा शरबत तो फिर भी खर्च की बात है कोई खारा पानी पिलाने तक को
नही आया. दुल्हा और बराती के पेट में भूख के मारे चूहे कूदने लगे तो दोनों ही
सिमसिम की सुनसान गुफ में मसनद से सोफे पर और सोफे से मसनद पर उठक-बैठक-सी
करने लगे. दोनों बिलकुल खामोश,न वह उससे बोलता है ,न वह उससे.
चुप्पी असहनीय हो गई तो चकोर बोला, 'दूल्हा भाई, न दीया-न-बाती, न घराती न
चपाती, कम-से-कम बराती को कुछ खाना-वाना...'
बात काटकर दूल्हा ने कहा, 'धीरज रखो, खाने की खुशबू आ रही है, तैयारी हो रही
होगी-हां, तब तक कुछ पानी-वानी मिल जाता तो...'
फर्शी हुक्के की ओर देखकर चकोर ने कहा, 'इस हुक्के का पानी पी लो, वह भी यही
पिलायेंगे शयद !'
बात का बुरा मान कर फून ने वधूपक्ष की तरफदारी की, 'पूरी तैयारी हो लेगी तो
ले-दे शुरू होगी. यह थोड़े ही है कि एक बार पानी पिला दिया फिर चुप हो गये, एक
बार खाना खिला दिया फिर चुप हो गये.'
चकोर बोला, 'बंघु,मुझे लगता है कि तैयारी हो चुकी है, अब असल में ही ले-दे
का खटका है.'
कुछ खटपट-सी हुई तो कपड़ो की सलवटें सीधी करके दोनों तनकर बैठ गये. भीतर किसी
दरवाजे से हाथ में एक मद्धम-सी लालटेन लिए वही रास्ते की खैर-खबर पूछनेवाला
भूत-सा बूढ़ा और उसके पीछे ही पीछे तोड़ीराम खुद दीवानखाने में दाखिल हुए.
अंधेरे में कब्रं की तरह इधर-उधर फैले हुए समान के बीच-बीच से आगे आती हुई
धंधली-सी रोशनी मेंदो कब्रखोदो को अपनी ओर बढ़ते देखकर चोकर मरियल पिल्ले
की तरह बैठा-बैठा सिमट गया. तोड़ीराम एक सोफे पर फैलकर बैठ गया तो लालटेन
उसके साथी ने इस तरह आड़ कर के जमीन पर रख दी कि मेजमानो को तो मेहमान नजर आते
रहे,पर मेहमान उन्हे साफ न देख सके. एक बेहूदी-सी चुप्पी के बाद अंधेरे को चीरकर
तोड़ीराम की हुंकार-सी सुनायी दी, 'हुस्स्! तो क्या नाम है जी तुम्हारा?'
अजीब बात है की जमाई का नाम तक याद न रहे ससुर को. पर हो जाता है ऐसा भी.
बुढ़ापा है,याददाश्त कमजोर हो जाती है पुरानों की . विनय से फूल ने कहा, 'जी
दौलतराम.'
'हमारा नाम जानते हो ?'
हंसने की कोशिस करते हुए फूल ने कहा, 'आप भी कैसी बात पूछते है, आप का नाम हम
कैसे नही जानते ?'
'क्या नाम है हमारा ?'
'जी श्री तोड़ीरामजी.'
'हुं...!-बिना खबर दिये कैसे आ गये ?'
'जी, मैंने सोचा कि जाना ही है तो खबर-अबर क्या दूं, घर का मामला है.'
'घर का कैसे ?'
'नही हैं तो हो जाएगा अब.'
'मैडम को साथ क्यो नही लाये?'
चौंककर फूल ने कहा, 'मैडम कौन ?'
'मैडम कटारी.'
चकोर के मुंह से निकला, 'मैडम कटारी तो मेम्बर भी नहीं है.'
चौकस होकर तोड़ीराम ने पूछा, 'मेम्बर क्या?'
जवाब फूल ने दिया, 'अजी, मेम्बर का मतलब यह है कि हमारी उनसे कोई घरदारी
नहीं है.'
'जानते भी हो अन्हे?'
चकोर ही फिर बोल पड़ा, 'जानते क्यो नही भला?'
झिड़ककर तोड़ीराम बोला, 'नही जानते तुम उन्हें.'
यह बात चकोर कैसे मान ले? जानने के प्रमाण में कुछ कहने ही बाला था कि उसे तुप
रहने का इशारा कर के फूल बेला, 'आप जो कहते है वही ठीक है,आप बड़े है.
हम नही जानते मेडम कटारी को.'
बिज्जू की तरह हंसकर अंधेरे में से लालटेनवाला बोला, 'मजाकिया सुभाव है.'
सख्ती से तोड़ीराम ने पूछा, 'कितना रूपये-पैसा है तुम्हारे पास ?'
हिचकिचाकर फूल ने कहा, 'जी रूपये-पैसा इस वक्त तो कुछ ज्यादा नही है.'
'कही कुछ जमा-जथा ?'
'वह भी नही है पर हो जाएगी.'
'कैसे हो जाएगी?'
'पिताजी परलोक सिधारने वाले है.'
'कब?'
'पक्की तारीख तो नही बता सकता पर उन्हे देर भी हो गयी तो आप निशा खातिर रहें
की लड़की को तकलीफ नहीं होने दूंगा.
'कौन लड़की?'
'लड़की यानी आपकी लड़की, पंखड़ी.'
बूढ़ा चोर भी चकर मे पड़ा कि यह किस्सा क्या है? तोड़ीराम तो खैर मशहूर आदमी
है,इसने नाम-वाम सुन लिया होगा कहीं, पर यह इनकी लड़की को कैसे जानता है?
खीझकर तोड़ीराम ने कहा, 'कैसे जानते हो तुम पंखड़ी को? क्ये मतलब है तुम्हारा
पंखड़ी से?'
फूल ने कहा, 'मुझे मालूम नही है कि जान बूझकर आप यह क्यों पूछ रहे है.
पर पूछ ही रहे है तो उतर न देने की धृष्टता मैं कैसे कर सकता हूं ? मतलब यह है
कि मैं उससे शादी करने आया हूं.'
तोड़ीराम भड़का, 'किसने बुलाये है तुम्हे पंखड़ी से शादी करने?'
हंसकर फूल ने कहा, 'आपको अख्तियार है मजाक करने का, पर बुलाया तो आप ने ही है.'
गुस्से से चीखकर तीड़ीराम बोला, 'मैंने नही बुलाया तुम्हे.'
'यह कहता क्या है भला आदमी? फूल ने तर्क किया- 'हो सकता है खत इसने न लिखा हो,
पंखड़ी ने ही अपने बाप के नाम से लिखवा दिया हो.' बात संभालने के लिए शांति से
बोला, 'देखिये, अगर यही बात है तो न बुलाया सही पर अब तो मैं आ ही गया हूं.
पंखड़ी मुझे जानती है, मैं उसे जानता हूं. उसके पचास-साठ प्रेमपत्र मेरे पास
मौजूद हैं.'
