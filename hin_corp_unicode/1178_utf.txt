<ठ्रन्स्लटेड् ंअटेरिअल्><ळिटेरटुरे><आअडवन्><फर्च्हइयन्><१९९३><णटिओनल् भोओक् ठ्रुस्ट्-आड्हुनिक् ठमिल् खहनियन्><णेत् ढेल्हि><२०-२७><२१८४><आअडवन्-फर्च्हइयन्-ळ्ट्-औ> 

उसने पूछा, "क्या मैं वल्गर टाइप का आदमी नहीं?""ऊं हुं, आप बहुत भले हैं."
कहकर उसने स्थिति को संभाल लिया. कुछ रुककर वह बोली, "इसी से मैं चाहती हूं
कि आप भले आदमी ही बने रहें.""मुझे भला आदमी बने रहना पसंद नहीं. कभी-कभी
कुछ वल्गर हो जाना ही मुझे अच्छा लगता है.""क्या आप चाहते हैं कि मैं भी आप
ही की तरह हो जाऊं?""हां, कभी-कभी-एक सीमा तक.""क्यों?""माइ गॉड! तुम्हारा
अगला प्रश्न शायद यह होगा कि मैं तुमसे क्यों प्रेम करता हूं.""क्या इसी बात
के लिए प्रेम करते हो? क्या यही तुम्हारा लक्ष्य है?""कौन सा लक्ष्य?"वह
कुछ नहीं बोली. परछाइयों को देखने लगी. परस्पर एक दूसरे से लिपटी हुई, एक
दूसरे में डूबी हुई परछाइयां.उसने पूछा, "लोग प्रेम क्यों करते हैं?""हम इस
समय दूसरे लोगों के बारे में बातें नहीं कर रहे हैं.""अच्छा, तो यह बता कि
तू क्यों प्रेम करती है?""यह रुदन और हंसी के समान मेरे भीतर से स्वाभाविक
रूप से और अनजाने ही फूट पड़नेवाली एक भावना है. मैं इसके विषय में कुछ
नहीं जानती.""आइ सी! " रुदन और हंसी से यहभावना इस अर्थ में भिन्न है कि
यह किसी विशिष्ट अवसर पर किसी विशिष्ट व्यक्ति के प्रति ही अभिव्यक्त होती
है.""आहा, मैं कितनी सौभाग्यशाली हूं.""किंतु आप धैर्यवान नहीं.""ऐसी बात
है?""हां.""मेरी मां भी ऐसी ही कहा करती थी. वह जो कुछ बनाती थी, मैं बर्तन
में से ही निकालकर खा लेता था. कड़छी-थाली लाना, थोड़ा-थोड़ा करके परोसना,
और पाने के लिए प्रतीक्षा करना-ये सभी बातें मुझे मेरे धैर्य की परीक्षा
करती सी जान पड़ती थीं."उसके चेहरे पर मुस्कुराहट दिखायी दी. "मुझे देखर मां
की याद आ रही है?""स्त्रियां आखिर स्त्रियां ही होती हैं.""वे हमेशा पुरुषों
के धैर्य की परीक्षा लेती रहती हैं, हैं न?""बिल्कुल.""फिर भी उनकी बातों
को हमेशा सहते रहना पड़ता है.""यह हमारा दुर्भाग्य है.""हाय, बे.  .  .
चारा!" कहकर उसने उसके कंधों को थपथपाया, प्रेम से उन्हें सहलाया. उसके कोमल
मदुर स्पर्श ने जैसे उसके संयम का बांध तोड़ दिया. उसके भीतर ठोस रूप में
जमी हुई कोई भावना अचानक पिघलने लगी; तेजी से बाहर निकलने की चेष्टा करने
लगी. उसने झट से उसका हाथ पकड़ लिया. चेहरे पर झलकती उत्तेजना और मस्ती को
देखकर लगता था कि वह अगले ही क्षण उसे अपने भुजपाश में बांध लेगा.उसने बड़े
शांत भाव से, कोमल और मधुर स्वर में कहा, "प्लीज.  .  .  ऐसा मत कीजिए!" और
जैसे-तैसे अपना हाथ छुड़ा लिया. उस क्षण उसने चाहा कि वह उसे जान से मार
डाले. पहले आग लगाना, फिर फूंक-फूंककर उसे बुझाना-अच्छा तमाशा है!उसने उसके
चेहरे की ओर देखा. वह जान गयी कि वह गुस्से में है. बड़े प्रेम से उससे
विदा लेने की इच्छा से उसके कंधे थपथपाने का ऐसा परिणाम निकला.उसने धीरे से
पूछा, "मुझसे नाराज हो?""बिल्कुल नहीं; मैं बहुत प्रसन्न हूं. ये देख मैं
मुस्करा रहा हूं."उसने अपने होंठ काट लिये. गिड़गिड़ाते स्वर में बोली,
"प्लीज़! मेरी स्थिति को समझने की कोशिश कीजिए.""यह काम इतना आसान नहीं
है, फिर भी मैं अपनी ओर से भरसक कोशिश कर रहा हूं. मुझ पर विश्वास करो.""आप
जिसे समझना चाहते हैं, केवल उसी को समझते हैं. सारी बातों को अथवा किसी बात
को पूरी तरह से नहीं.""मैं तुझे पूरी तरह कैसे समझूं? क्या तूने अपने आपको
मेरे प्रति पूरी तरह से समर्पित किया है?"वह कुछ नहीं बोली. यह इतना निर्दयी
होकर कैसे उसे छेद रहा है? करुणा और क्रूरता की विभाजक रेखा क्या इतनी महीन
होती है?अचानक ठंडी हवा चलने लगी जो उनकी परिस्थिति और मन:स्थिति के ठीक
विपरीत थी. मेन रोड पर बसों और कारों के चलने और उनके हार्न बजने की आवाजें
हवा में तैरती हुई उन तक पहुंचीं. उनके सिर के ठीक ऊपर बैठा एक कौआ असमय उनकी
बातों में दखल देने के कारण मानो `कांव-कांव' कहकर माफी मांगता हुआ वहां से
उड़ गया. उसे न तो किसी बस की प्रतीक्षा करनी थी (और न ही किसी `मिस' की)
फिर भी जाने क्यों आज उसे घर लौटने में इतनी देर हो गयी थी.किंतु उसको बस
की प्रतीक्षा करनी होगी. `गुड नाइट' कहकर हल्की सी मुस्कान बिखेर कर मानो
सांत्वना पुरस्कार देती हुई वह हॉस्टल के भीतर चली जायेगी. फिर उसे बस स्टैंड
की ओर चलना होगा. अपनी स्मृतियों से जूझते हुए, उनके चंगुल में फंसकर तड़पते
हुए, बस की प्रतीक्षा में बस-स्टैंड पर खड़े रहना होगा. दांत पीसते हुए
हिम्मत बांधे खड़े रहना होगा. बसों पर उसका कोई विशेष अधिकार नहीं. वह जिस
तरह दूसरों से प्रतीक्षा करवाती है, उसी तरह उससे भी प्रतीक्षा करवाये तो
कोई हर्ज नहीं. किंतु यह-यह क्यों उससे प्रतीक्षा करवाती है? हमेशा किसी भी
वस्तु को पाने के लिए प्रतीक्षा करते रहना, त़्अड़पते रहना ही जैसे उसकी नियति
है. कुछ लगों को हर वस्तु कितनी आसानी से मिल जाती है!सड़क पर सामने से एक
सफेद कुत्ता दौड़ता हुआ आ रहा है. उसके पीछे-पीछे एक काला कुत्ता भी है.
सफेद कुत्ता रुक जाता है. काला कुत्ता उसकी पीठ सूंघता है. इसे देख वह बोला,
"कुत्ते कुछ भी करने से पहले सोचते नहीं हैं."जिस ओर वह देख रहा था उसी ओर
आंखें किये हुए और उसकी चुप्पी पर गौर करते हुए एकाएक वह जोर से हंस पड़ी.
उसने सोचा था कि उसके शब्द उसे कंपा देंगे अथवा पीड़ित करेंगे, किंतु अपनी
आशा के विरुद्ध उसे हंसती देखकर सकपका गया. उसे लगा कि वह स्वयं महामूर्ख
है.उसकी हंसी जिस तरह अचानक शुरू हुई थी उसी तरह अचानक रुक गयी. उसकी चेहरे
पर थकावट और निराशा के भाव झलकने लगे. हंसी का कारण सदा कोई सुखद या आनंददायक
घटना नहीं होती. वह बोली, "कभी-कभी आप मुझे यह सोचने के लिए विवश कर देते हैं
कि मैं एक हृदयहीन राक्षसी हूं.""और तू क्या करती है? मुझे अपने आपको सुंदर
एवं कोमल भावनाओं से रहित जंगली व्यक्ति समझने के लिए विवश करती है.""एक
जंगली व्यक्ति और एक राक्षसी के बीच प्रेम-संबंध" कहकर वह फिर हंसी. हाय
राम! यह तो सभी युक्तियां जानती है. कभी हंसकर धोखा देती है, तो कभी हंसे
बिना; कभी बोलकर धोखा देती है, तो कभी बोले बिना.इसी तरह बातें करते हुए,
टालमटोल करते हुए यह सारी रात बिता देगी. प्रात: होते ही उसे फिर बस स्टैंड
की ओर चल देना होगा-इस नरक वेदना से बचने के लिए अभी चले जाना ही ठीक रहेगा.
मिन्नतें करना, तर्क-वितर्क करना, छेदना-छि: क्या रखा है इनमें! उसकी इच्छा
हुई कि वह जल्दी से जाकर बिस्तर पर पड़ जाय. तंग कपड़ों को उतारकर, हाथ-पैरों
को पूरी तरह फैलाये, लेटकर अपनी थकान मिटाये. यह सब चाहे जैसे समाप्त हो
जाये. वह चाहे जिस परिस्थिति में स्वेच्छा से चाहे जैसा आचरण करे. कहीं ऐसा
तो नहीं कि मैं भी वास्तव में यह सब नहीं चाहता? जब इसने उसे अपनी मर्यादा
का प्रश्न बना लिया, तो शायद मैंने भी उसे अपनी मर्यादा का प्रश्न बना लिया
हो."अच्छा, लगता है कि अब मुझे चल देना चाहिए." कहकर वह मुस्कुराकर चलने
के लिए तैयार हुआ. "गुड नाइट-विश यू हैप्पी ड्रीम्स-कम से कम सपनों में
तो तुम नखरे नहीं करोगी न?""क्या आप मेरे सपनों में आयेंगे?""मुझे लगता
है कि मुझे सपनों में ही आना पड़ेगा."वह हंसने लगी. उसने हाथ ऊंचा करके
`क्लिक' कहकर मानो उसकी तस्वीर खींचने का अभिनय किया फिर बोला, "थैंक यू
मैडम! तस्वीरें कल मिल जायेंगी.""शाम को?""हां, शाम को.""कहां?""मैडम, मैं
स्वयं आपके यहां पहुंचा दूंगा.""अच्छा, धन्यवाद.""इट्स ए प्लेजर." कहकर उसने
झुककर उसे सलाम किया. फिर बोला, "मेरे योग्य कोई सेवा?""आपको याद रखने के लिए
क्या आप मुझे कुछ भी नहीं देंगे?""अच्छा!" कहकर उसने अपनी जेबें टटोलने का
अभिनय किया फिर बोला, "ओ हो! अपना विजिटिंग कार्ड लाना तो भूल ही गया.""और
कोई चीज दे दीजिए.""कुछ भी दे दूं?""हां," कहकर वह उसके पास आ खड़ी हुई
और अपना चेहरा उसकी ओर फेरते हुए बोली, "आई मीन इट." उसने उसकी चमकती हुई
आंखों को देखा. शैतानी से अपनी ओर झुके हुए चेहरे को देखा. छोटे-छोटे होठों
को देखा-इसके होंठ कितने छोटे हैं. उसकी मां के होठ भी छोटे हैं. जब वह
छोटा था तब उसकी मां उसके पास आकर अपना चेहरा उसकी ओर बढ़ाकर कहती थी,
"राजा बेटे, अम्मा को पुच्ची दे दे."आज जो उसके पास खड़ी है, वह भी एक
दिन मां बनेगी; मां बनने योग्य है. एक छोटी-सी मां! अपने जंगलीपन को भूलकर
अचानक उसने बड़े प्रेम से उसका बाया हाथ पकड़ा और उसे अपने मुंह के पास
ले जाकर उसकी उंगलियों पर हल्के से अपना चुंबन अंकित किया.वह बोली, "यहां
नहीं.""फिर कहां?""अरे.  .  .  ! यह बच्चा तो कुछ भी नहीं जानता." कहकर
सिर हिलाते हुए मानो वह उसे चिढ़ाने लगी. उसकी आंखों से शैतानी टपक रही
थी. जब तक खेल उसके द्वारा बनाये गये नियमों के अनुसार चलता रहेगा, तब तक
वह खुश रहेगी, संतुष्ट रहेगी. वह जो कुछ मांगेगा उसे वह कदापि नहीं देगी,
किंतु वह जो कुछ देगी उसे वह सब बिना विरोध किये स्वीकार कर लेना होगा-अच्छा
न्याय है!अचानक उसे गुस्सा आ गया. वह मजाक और खेल की बातें भूल गया. उसने
खेल ही खेल में जो फोटोग्राफर का खोल ओढ़ा हुआ था, वह जाने कहां उड़ गया.
चेहरे पर कोमलता के स्थान पर कठोरता का भाव उभर आया. उसने धीमे स्वर में
पूछा, "क्या मुझे भीख दे रही हो?"उसने चकित और तनिक भयभीत होकर प्रश्न किया,
"क्या?""मुझ पर दया करके क्या रेजगारी दे रही हो?"उसके चेहरे पर खेलती हुई
मुस्कान की रेखा अचानक लुप्त हो गयी. वह मन ही मन पछताने लगा, `मुझे अपनी
बात इतने कठोर शब्दों में शायद नहीं कहनी चाहिए थी.' किंतु मुंह से जो शब्द
निकल गये, सो निकल गये, उन्हें वापस नहीं लिया जा सकता. जो क्षण बीत गया सो
बीत गया, उसे लौटाया नहीं जा सकता. यदि वह एक क्षण पहले उससे विदा लेकर चल
देता तो सब कुछ कितना सुखदायक होता. किंतु अब!उसकी आंखें जैसे भर आयी थी,
होंठ जैसे कांप रहे थे. क्या वह रोने की तैयारी कर रही है? उसके मन में
सहानुभूति के साथ-साथ विस्मय की भावना भी जागी- `इन लोगों ने अपने पास
कितने प्रकार के अस्त्र छिपाकर रखे हैं?' वह अब दीर्घ निश्वास लेने लगी.
छाती एक दो बार जोर से धड़ककर शांत हो गयी. रुदन को रोकने का प्रयास करने
के कारण ही शायद उसका सारा शरीर कांपने लगा था. वह व्यंग्य करती हुई,
उसे चुनौती सी देती हुई गंभीर स्वर में बोली, "आपको रेजगारी नहीं, नोट
चाहिए. अच्छा, ले लीजिए." वह लज्जित होकर चुपचाप खड़ा रहा-यही तो वह चाहती
है! उसे लज्जित कर दे. स्वयं को अपराधी मानते हुए पश्चाताप की अग्नि में
चलने के लिए और `आइ एम सॉरी' कहकर उससे माफी मांगने के लिए विवश कर दे. क्या
योजना है, कैसी चतुराई है? स्वेच्छा से आत्मसमर्पण न करके, उसे चिढ़ाते हुए,
चुनौती देकर संकट में डाल रही है.वह फिर भी झुक सकता था. अपनी गलती मानकर
उसे समझा-बुझा सकता था. उसे माफ कर, उसके `त्रियाचरित्र' को अनदेखा कर,
अपने को बड़ा सिद्ध कर सकता था, किंतु कोई व्यक्ति आसानी से झुकना नहीं
चाहता. जो उसे चुनौती देता है उसे वह भी चुनौती देता है, जो उसे वचन-बाणों
से बेधता है उसे वह भी वचन-बाणों से बेधता है-यह स्वाभाविक है.वह फिर बोली,
"हां, ले लीजिए. जो चाहे ले लीजिए.""इस तरह नहीं, बेमन से ऐसा मत कहो.""मैंने
यह बात बेमन से नहीं कही है.""रियली?"वह चुप रही.उसने सिर हिलाते हुए कहा,
"तेरी समझ में कुछ नहीं आया. इतने दिनों बाद भी तूने मुझे नहीं समझा, मुझ
पर विश्वास नहीं किया.""यदि आप पर विश्वास नहीं होता, तो इतने लोगों में
से मैं आप ही को क्यों चुनती? सच तो यह है कि विश्वास की कमी आपमें है,
मुझमें नहीं.""अच्छा! बहुत खूब, बहुत खूब!""आप यही तो चाहते हैं कि मैं अपने
विश्वास को इस तरह प्रमाणित करूं कि आप तृप्त हो जायें.""ऐसी कोई बात नहीं.
प्लीज! ऐसा मत सोचो." कहकर उसने पुन: धीरे से उसका हाथ पकड़ लिया और बोला,
"मुझे लगता है कि एक दूसरे के सम्मुख अपनी बात प्रमाणित करने की स्थिति को
हम पार कर चुके हैं.""मैं भी ऐसा ही मानती हूं.""इस समय हमारे सम्मुख अपनी
बात को प्रमाणित करने का प्रश्न नहीं है. हमने अपने लिए एक नये संसार का
निर्माण कर लिया है. अब हमें उस संसार के नियमों के बारे में सोचना होगा.
अपने एकांत कक्षों और परदों के बारे में भी हमें सोचना होगा.""हमें शायद
यह सोचना होगा कि कौन-सा परदा कब हटना चाहिए-हैं न?""हां! किंतु-क्या तू
सोचती है कि ये परदे आवश्यक हैं?""हम पत्थरकाल के जीव नहीं हैं.""यह देख,
मैं तुझसे वह नहीं चाहता. तू सोचती है कि मैं तुझसे कुछ छीनने का यत्न
कर रहा हूं और तू उसे बचाने की कोशिश में है. ऐसी कोई बात नहीं है. मुझे
सिर्फ तू चाहिए-सर्वथा आवरणों से रहित, अपने संपूर्ण रूप में. मेरी बात समझ
रही है न? यदि मुझे सिर्फ उसी की आवश्यकता होती तो मैं किसी दुर्गधभरी
गली में जाकर किसी को भी.  .  .  ."उसके मुंह पर हाथ रखते हुए वह बोली,
"प्लीज!"उसने फिर अपनी बात शुरू की, "मैं तुम्हें बता देना चाहता था कि
यही कुछ पाने के लिए, मात्र अपनी कामवासना की पूर्ति के लिए मैं तुम्हारे
पास नहीं आया. तुम मुझे अच्छी लगती हो. अनेक लड़कियों में से केवल तुम्हीं
ने मुझे आकर्षित किया, मेरी भावनाओं को झकझोरा. यह बात सबसे महत्वपूर्ण है.
बाकी बातें बाद में आती हैं. तुझे यह बात अवश्य जान लेनी चाहिए कि पूरी तरह
अपनाने और चित्त को लीन करने योग्य सब कुछ पाकर, उसके माध्यम से पूर्णता और
संतोष पाने की बलवती इच्छा ही व्यक्ति को इस स्थिति तक पहुंचाती है.""मैं
आपकी बात समझ रही हूं, किंतु-""बस" कहकर उसने उसे इशारे से चुप रहने को कहा.
"यदि तू इतना समझ ले तो पर्याप्त है. बाकी बातें इतनी महत्वपूर्ण नहीं है.
तू यही तो चाहती है कि हमारे निजी संसार के नियम समाज के सामान्य नियमों
के विरोधी न हों? जितना तू मुझे जानती है उतना ही मैं भी तुझे जानता हूं.
तेरी आस्थाओं से परिचित हूं. जब तक मैं उनका आदर करूंगा तभी तक तेरे सम्मान
का पात्र बना रहूंगा-हैं न?"उसके चेहरे पर निश्चितता की भावना प्रकट हुई.
होठों पर एक पावन मुस्कान खेलने लगी. वह भावविभोर होकर बोली, "धन्यवाद.""मैं
तेरे विश्वासों का आदर करता हूँ. किंतु.  .  .  " कहकर उसने सिर हिलाया और
बोला, "उनको स्वीकार नहीं करता."वह उसके और पास जाकर बोली, "आप मुझसे नाराज
तो नहीं हैं?" उसने धीरे से उसके कंधों को पकड़ा. उसे अपनी भुजाओं में भर
लेने की इच्छा को रोकते हुए, उसने झटककर अपना हाथ पीछे कर लिया और बोला,
"मैं तुझसे नाराज कैसे हो सकता हूं?" उसने अनुभव किया कि हमेशा की तरह वह
उस दिन भी हार गया है, ज्यादा बोलने के कारण ही स्वयं फंस गया है. उसने
मन ही मन खीझते हुए, उसकी दृष्टि में अपने आपको एक सज्जन पुरुष प्रमाणित
करने की अपनी विवशता का अनुभव किया.धीरे-धीरे अपने आपको भावनाओं के बंधन
से मुक्त कर वह वहां से चल पड़ा. चलते समय वह बोला, "अच्छा गुड नाइट! अब
मैं सचमुच तुझसे विदा लेता हूं.""तो आप जा रहे हैं?""मालूम है, कितने बज
रहे हैं? साढ़े दस.""मैं भी आपके साथ चलती हूं.""बस स्टैंड तक?""आपके कमरे
तक."उसकी बात सुनकर वह विचलित हो गया, "छि: छि:! ऐसी मूर्खतापूर्ण बातें न
करो! इस संबंध में हमने पहले से ही सब-कुछ तय कर लिया है. तुझे अपनी इच्छा
के विरुद्ध कुछ भी करने की आवश्यकता नहीं है.""इस समय वह सब कुछ करने की
इच्छा मेरे मन में जाग उठी है.""नहीं, बिल्कुल नहीं! अब तुझे अपने साथ ले
जाऊंगा तो मुझे यही दुख सालता रहेगा कि मैंने कोई अपराध किया है.""यदि आपको
इस हालत में छोड़कर मैं अपने कमरे में लौटकर गयी तो मैं दुखी हो जाऊंगी."
