<औङ्ङिचिअल् आन्ड् ंएडिअल् ळन्गुअगेस्><ंअस्स् ंएडिअ><आअङ्रडि आ><फपजि, आअप् ंउर्ड ःअइ><१९८८><शरिक><णेत् ढेल्हि><३०-३५><३२४०><शरिक-फपजि आअप् ंउर्ड ःअइ>

वह अंकल के साथ आयी थीं और सीधे किचिन में जाकर कॉफी बनाने लगी थीं.
संजू तब आंगन की छितराई बेल के नीचे था और पप्पी के साथ खेल रहा था.
संजू और पप्पी ने उन्हें बारी-बारी से देखा था.
एकबारगी ठिठक से रह गये थे.
उनकी आंखों में कोई विचित्र भाव नहीं था.
रोज-रोज देखी जाने वाली चीजों के प्रति आदीपन जैसा ही कुछ था, फिर भी पप्पी से रहा नहीं गया, वह कूं-कूं करता उनके पैरों से जा लिपटा.
वह हलके से बिफरीं, `हुश-हुश' के साथ लतियाया था उसे.
पप्पी किंकियाता भाग छूटा था.
ऐसा ही होता है, पर पप्पी मानता ही नहीं.
संजू को गुस्सा आता है उस पर.
क्यों मम्मी के पैरों से लिपटता है? उन्हें यह पसंद नहीं, तो फिर क्यों? लेकिन अंकल ऐसा नहीं करते.
वह पप्पी से कोई मतलब नहीं रखते.
न उसकी तरफ देखते हैं, न धुतकारते हैं.
संजू की तरफ बढ़ आते हैं सीधे.
उनके मोटे होंठों पर मुस्कराहट फैली होती है.
धीरे-से उसके गाल पर `किस्सी' रख देते हैं.
पप्पी उन्हें ऐसा करते देखकर भौंकता है और संजू को लगता है उसके गाल पर बड़ा-सा अंगारा छूटकर छिटक गया है.
संजू को कुछ भी अच्छी नहीं लगता.
अंकल के होंठ हों या पप्पी का भौंकना.
पप्पी बहुत डरता है अंकल से.
एक बार ऐसे ही भौंक दिया था.
मूड ठीक नहीं था अंकल का.
मम्मी से लड़ चुके थे.
पप्पी का भौंकना अखर गया था.
लात जमा दी थी उन्होंने जोर से.
औंधा जा गिरा था पप्पी, फिर न जाने उसे क्या हुआ था कि गुर्राकर झपटा था और अंकल के पैर में काट लिया था.
आपे से बाहर हो गये थे अंकल.
संजू की हॉकी स्टिक उठाकर धुनाई कर दी थी और लौटने तक मम्मी से कहते रहे थे, "खतम करो इसे! कल इंजेक्शन दे दूंगा!" अंकल चले गये थे और संजू ने रोना शुरु कर दिया था.
पप्पी की लाश दिख रही थी उसे, फिर वह गड्ढा खोदकर गाड़ भी दिया गया था.
उसे लगा था कि पप्पी न होगा, तो वह बिल्कुल अकेला रह जायेगा.
रोते हुए गिड़गिड़ाया था वह, तब मम्मी ने उसे आश्वासन दिया था कि अंकन को वैसा कुछ नहीं करने देंगी.
ज्यादा करेंगे, तो कहीं छोड़ आयेंगी.
उन्होंने बताया था कि मेजर सुधींद्र कई बार पप्पी को मांग चुके हैं.
उन्हें कह देंगी कि ले जायें.
संजू इस पर भी राजी नहीं हुआ.
पप्पी बच तो गया, पर अंकल से बेहद डरा-डरा रहने लगा.
आज भी अंकल ने उसके गाल पर अंगारा छुआया था, पीठ थपथपायी थी, "कैसे हो संजू?" उन्होंने पूछा था.
"अच्छा हूं, अंकल.
" उसने कहा था.
उस समय पप्पी वहां नहीं था.
ऊपर छत की मुंडेर पर चढ़ा भौंक पड़ा था.
अंकल बड़बड़ाये थे, "डर्टी डॉग!" और अंदर चले गये थे.
संजू कच्चे अंगूरों को तोड़ने लगा था.
कुछ इस तरह जैसे झल्लाया हुआ हो.
कच्चे अंगूर तोड़-तोड़कर उसने जेब में भर लिये और किचिन के सामने से गुजरा.
मम्मी ने देख लिया.
एक क्षण ठिठकीं वह, "कहां चल दिये, संजू?" "रिंकी के पास.
" उसने बताया.
वह कुछ नहीं बोलीं.
संजू गली में निकल आया.
वह जानता है कि मम्मी कुछ नहीं कहेंगी.
अंकल के रहते कुछ भी कहने की आदत नहीं.
उन्हें मालूम है संजू जायेगा ही.
कहीं भी निकल पड़ेगा.
अंकल के आने के बाद उसे जल्दी रहती है.
गली में निकलकर उसने एक बार मुड़कर दरवाजे की तरफ देखा.
वह सोच रहा था, पप्पी आता होगा, पर वह नहीं आया.
उसे और भी गुस्सा आता है, क्यों रहता है घर में? उसके साथ क्यों नहीं निकल पड़ता है? भानमल के चबूतरे पर रिंकी लड़कियों के साथ `उचकना' खेल रही होगी.
उसे देगा कच्चे अंगूर.
बहुत पसंद करती है रिंकी.
अच्छी लड़की है.
उसके साथ खूब पटरी बैठती है, पर बाकी लड़कियां मुंह बना लेती हैं.
अपने साथ खिलाना तो दूर, बात भी नहीं करना चाहतीं.
रिंकी के साथ और लड़कियों को देख कतराकर निकल जाता और लड़कों के झुंड में शामिल हो `विचेरा' खेलना लगता.
लड़कों के साथ उसे खेलने में मजा नहीं आता.
बहुत बेईमानी करते हैं.
ऊपर से झगड़ा करने लगते हैं.
एक-दो तो गंदी-गंदी बातें करते हैं.
ऐसी, जिनका खेल से कोई संबंध नहीं होता.
एक बार नरेन ने बहुत खराब बात कह दी थी.
वह बर्दाश्त नहीं कर पाया.
नरेन उससे तगड़ा और लंबा था, फिर भी उससे भिड़ गया.
जाने कितनी जगह काटा-खसोटा.
बदले में जो उस पर मार पड़ी, उसका कोई ठिकाना नहीं.
नरेन से पिटा फिर मम्मी से.
अंकल घर में थे.
उनकी शह पर मम्मी अधिक बेदर्द हो उठी थीं.
शाम को उसने पापा से शिकायत की.
वह चुप सुनते रहे.
उसे गोद में लेकर प्यार किया.
बाल सहलाये और कहा, "बहुत फटकारुंगा, बहुत-बहुत.
" संजू बहुत खुश हो गया था.
उसे लगा था, अब मम्मी की शामत आयेगी.
आखिर उसे बेवजह ही तो पीटा गया था, लेकिन अगले दिन वह शाम तक प्रतीक्षा करता रहा.
पापा ने मम्मी से कुछ भी नहीं कहा.
दिन भर अपनी पेटिंग में डूबे रहे.
उसका मन हुआ था, दौड़कर जाये और कैनवास फाड़ दे, ब्रश तोड़ दे और सारे रंग नाली में उंडेल दे, पर कुछ नहीं कर पाया था वह.
शाम के झुटपुटे में अंकल आ गये थे और पापा ने अपना कमरा अंदर से बंद कर लिया था.
संजू समझ गया था, अब पापा के सामने एक बोतल होगी, वह स्वयं होंगे और तीसरा कोई नहीं होगा.
वह चुपचाप उठा था और रिंकी को ढुंढने निकल पड़ा था.
वह नहीं मिली, तो दिदिया के घर चला गया था.
दिदिया उसे अच्छी लगती है, मम्मी से भी अच्छी लगती है, मम्मी से भी अच्छी.
उनके साथ वह सब कुछ भूल जाता है.
उसे याद है.
अनेक बार की यादें दिल और दिमाग में रची बसी है.
वे क्षण ऐसे होते हैं, जब उसकी नलों में सिहरन-सी दौड़ जाती है.
अजीब-से आवेश में जिस्म थरथराने लगता है.
यह मोर्चा खुलने पर होता है.
पापा और मम्मी के बीच-युद्ध का ऐलान कोई भी घटना हो सकती है.
एक दिन मम्मी ने पापा से ब्रश छीन कर रंग में डुबो, सारे कैनवास को बर्बाद कर दिया था.
पापा किसी बालू के टीले की तरह अचानक ढह गये थे.
हक्के-बक्के से, पैर पटखती जाती हुई मम्मी को देखते रहे थे, फिर पलटकर पेंटिंग को घूरा था.
सहसा ईजल से कैनवास खींचकर टुकड़े-टुकड़े कर दिया था और अंदर से कमरा बंद कर लिया था.
इसके बाद वही होता है, जिसके होने से वह डरता है.
पापा पीते हैं और रोते हैं.
रोते हुए पापा उसे कभी अच्छे नहीं लगते, जैसे चिंघाड़ती हुई मम्मी.
वह सोचता, कभी इसका उलटा हो.
पापा बरसें-गरजें और मम्मी की आंखों का बांध टूट जाये.
`कभी हो ऐसा, कभी हो ऐसा' की आवाजें उसके भीतर गूंजते-गूंजते थक चुकी हैं.
भानमल के चबूतरे पर रिंकी थी, पर `उचकना' नहीं खेल रही थी, क्योंकि दूसरी लड़कियां नहीं थीं.
रिंकी का चेहरा लटका हुआ था और आंखें डबडबायी हुईं.
हुलक के साथ उसकी ओर कित्ते सारे अंगूरा!" रिंकी ने न झोली फैलायी थी, न अंगूर ही लिये थे.
आंखों का डबरा कुछ और भरा गया था.
अब उसकी नजर पड़ी थी.
उसकी भरी-भरी आंखें देख वह हैरान रह गया था.
रिंकी कुछ सहज हो आये, यह सोचकर उसने फिर आग्रह किया था.
"मुझे नहीं लेने अंगूर!" रिंकी तुनककर बोली थी.
"काहे के लिए?" उसने भोलेपन से पूछा था.
"अम्मा ने मना कर दिया है कि ना तो मैं तुम्हारे साथ खेलूं और ना तुमसे कुछ लूं.
" उसकी आंखों के डबरे का भराव बढ़ गया था.
संजू को झटका लगा.
इत्ती अच्छी तो है रिंकी की अम्मा, फिर उन्होंने ऐसा क्यों कहा? न लड़ाई झगड़ा, न कुट्टा-कुट्टी.
कुछ भी तो नहीं था.
उसकी समझ में नहीं आया.
कई बार ऐसा कुछ अप्रत्याशित घट-बीत जाता है कि उसकी अकली चकरा जाती है.
वह उसकी तह उतरने की कोशिश करता, पर कोरा ही वापस लौट आता.
रिंकी से ही उसने पूछना चाहा.
वह चुप खड़ी रही.
सहमी-सहमी नजरों से भीतर के दरवाजे की ओर देखा और फिर कुछ बताये एकदम अंदर भाग गयी.
टी.
वी.
में कोई सीरियल शुरु हो गया था, इसलिए लड़के भी नजर नहीं आ रहे थे.
वह अजीब-सी स्थिति में गर्दन लटकाये खड़ा था, फिर मरे-मरे कदमों से पेशकार साहब के मकान की तरफ बढ़ गया था.
दिदिया घर पर मिल गयी थीं.
उन्हीं से पूछा उसने.
भोलेपन से भरे उसके सवालों ने उदास कर दिया था उन्हें.
इतना ही कह पायी थीं वह, "बड़ा होने पर सब समझ जाओगे.
" "सब कुछ समझने के लिए बड़ा होना जरुरी है, दिदिया?" उसने फिर पूछा था.
"हां, भैया, ऐसी बातें बड़ों के लिए ही छोड़ देनी चाहिए.
" उनकी उदासी और गहरा गयी थी.
वह रोशनदान में देखने लगी थी, जहां मादा चिडिया अपने बच्चों को चुग्गा दे रही थी.
दिदिया पड़ौस के श्यामलाल पेशकार की इकलोती बेटी थीं और विधवा थीं.
बच्चों से बहुत प्यार करती थीं.
संजू से तो कुछ ज्यादा ही था.
खाली वक्त में उसके दो ही काम होते-गली में खेलना या दिदिया के साथ गप्पें लड़ाना.
पापा को वह बहुत अच्छा बतातीं, लेकिन मम्मी का नाम आते ही चुप्पी साथ जातीं.
इस रहस्यमय चुप्पी को वह नहीं समझ पाता था.
बस, ऐसे ही एक बार उसे पता चला था कि मम्मी ने दिदिया का कुछ गिराया-बिराया था.
पेशकार अंकल ने उन्हें एक हजार रुपये भी दिये थे.
गिराने वाली बात को लेकर मम्मी पापा में झगड़ा न होता, तो जान भी न पाता.
पापा को किसी तरह पता चल गया था.
वह घर में घुसते ही तड़पकर बोले थे, "मैं सोच भी नहीं सकता कि तुम इतना गिर जाओगी.
पैसों के लालच में तुमने नीच काम किया!" "मैं जमाने की रफ्तार को देखकर चलती हूं.
तुम्हारी तरह पेंटिंग में डूबी रहने और भाषण झाड़ने वाली महिमामय नहीं हूं.
सारा संतपन तुम्हें ही मुबारक!" मम्मी की आंखें लाल थीं और चेहरा विकृत हो गया था.
"तुमने नीरु का हमल गिराकर न तो उस बेवा के साथ अच्छा किया और न ही अगले साल रिटायर होने वाले पेशकार साहब के साथ.
" पापा बौखलाये हुए थे.
"अच्छा-अच्छा, बंद करो यह लफ्फाजी! अच्छा-बुरा समझना मुझे खूब आता है.
" उन्होंने बेहद तीखेपन से कहा था और पैर पटकती हुई अपना बैग संभालकर तेजी से बाहर निकल गयी थीं.
उनके जाने का वक्त हो गया था.
वह महिला अस्पताल की इंचार्ज डाक्टर थीं.
संजू नहीं जानता था कि दिदिया और राजीव चाचा के बीच कौन से संबंध थे.
वह दिदिया के घर बहुत आया करते थे.
उन्हें देखते ही दिदिया का चेहरा लाल हो जाता था.
कुछ झेंपी-झेंपी-सी लगने लगती थीं.
एक बार संजू ने राजीव चाचा को दिदिया की पप्पी लेते भी देखा था.
उस रोज दिदिया ने उसे ढेर सारा प्यार किया और गाजर का हलवा बनाकर खिलाने के बाद कहा था, किसी से कहना नहीं.
वह नहीं समझ पाया तो उन्होंने समझाया कि पप्पी वाली बात अच्छी नहीं होती.
वह फिर भी नहीं समझ सका, लेकिन उसने किसी से कुछ कहा नहीं.
एक दिन छज्जे में आकर दिदिया ने उसे आवाज देकर कहा था कि अपने राजीव चाचा को बुला लाये.
उनके पेट में दर्द हो रहा था.
उसे दिदिया पर हंसी आयी थी.
पेट दर्द में भला वह क्या करेंगे? और उसने मम्मी से कह दिया था वह अस्पताल जाने को तैयार खड़ी थीं.
अपना बैग उठाये दिदिया के पास पहुंच गयीं.
लौंटीं तो उनकी त्यौरियों पर बल चढ़े थे.
संजू गली में खड़ा मुर्गों की लड़ाई देख रहा था.
चलते हुए उससे बोली थीं, "शाम को पेशकार साहब आयें तो मुझे बताना.
" वह गर्दन हिलाते हुए लहूलुहान मुर्गों को देखने लगा था.
पापा मम्मी की लड़ाई के दिन वह सीधा दिदिया के पास पहुंचा था और कहा था कि एक तो मम्मी ने उनका न जाने क्या गिरा दिया, ऊपर से रुपये भी ले लिये.
उसने वायदा किया था कि बड़ा होने पर वह उनके पैसे चुका देगा.
उसने बताया था कि एक दिन रिंकी का गुलदान उसने गिरा दिया था.
शीशे का सतरंगा गुलदान था.
गिरकर टूट गया.
मामा के यहां कश्मीर गयी थी, वहीं से लायी थी.
वह नया गुलदान तो नहीं दे सका, पापा से लाकर पचास रुपये दे दिये थे, जो उसकी मम्मी ने नहीं रखे और कह दिया, "कोई बात नहीं, दूसरा आ जायेगा.
" उसने यह भी पूछा था कि जो कुछ गिरा है, क्या वह दुबारा नहीं आ सकता? दिदिया कहेंगी, तो वह पापा से मंगवा देगा.
दिदिया सहसा भड़क उठी थीं.
पहली बार खूब डांट पिलायी थी और कान भी उमेठ दिया था.
दिमाग भिन्ना गया था उसका.
वह हैरान रह गया था.
अचानक दिदिया को क्या हो गया था? उसकी आंखें भर आयी थीं और भागता हुआ अपने घर की छत पर चढ़ गया था.
उसे दिदिया पर बहुत गुस्सा आ रहा था.
मंगली जैसी पागल हो गयी थीं, लेकिन वह पागल तो नहीं है.
अच्छी-भली हैं.
मंगली तो अजीब-अजीब हरकतें करती है.
कपड़े फाड़कर सड़कों पर घूमती है.
रात फिर पापा-मम्मी में कहा-सुनी हो गयी थी.
वह अपनी पढ़ने की मेज पर बैठकर पढ़ने के बजाए ऊंघ रहा था.
दिदिया का नाम आया, तो कान उधर ही लगा दिये.
पापा कह रहे थे कि मम्मी की हरकत की वजह से अब राजीव बिल्कुल हत्थे से अखड़ गया है.
उन्होंने राजी किया था कि तुरंत ब्याह कर ले; पर अब.
.
.
.
? पापा एक रदी आदमी जैसे लगते है संजू को.
कभी-कभी ही मम्मी पर गुस्सा होते और जरा बहुत देर में ही यह गुस्सा बह जाता.
मम्मी बहुत तगड़े वार करतीं.
बातों-ही-बातों में कचूमर निकाल देतीं.
वह चीख-चीखकर कहतीं, "मैं जैसी थी, तुम्हारे सामने थी.
कुछ भी नहीं छिपाया था तुमसे, फिर क्यों स्वीकार बैठे?" "मैंने सोचा था तुम बदलोगी, पर तुम नहीं बदलीं.
मैं कोशिश करके हार गया.
मैं जानता हूं तुम अपनी गंदी केंचुल को उतार कर नहीं फेंक पाओगी.
" पापा मुट्ठियां भींचकर दांत चबाते हुए कहते.
"तो छोड़ क्यों नहीं देते? दूसरी कर लो.
भतेरी मिल मिल जायेंगी.
" मम्मी की उबल आयी आंखें संजू को डरा देतीं.
वह सहम जाता, फिर भागकर किसी कोने में जा छिपता.
वह कांप रहा होता.
होंठ थरथरा रहे होते.
उसकी चकरायी हुई अकल में कांटे से चुभने लगते.
यह सब क्या है? इनके बीच.
यह जंग क्यों छिड़ी हुई है? ये बार-बार गली के मुर्गों की तरह क्यों लड़ते हैं पापा उसे बहुत बार बेकार के आदमी लगते.
पता नहीं क्या हो जाता था उन्हें? मम्मी जैसे-जैसे चीखती-चिल्लाती वह थके-थके से नजर आने लगते, फिर हार जाते एकदम.
आंखें डबडबायी-सी हो आतीं.
कंधों पर हाथ लटक जाते और धीमे कदमों से जाकर वह अपने कमरे में बंद हो जाते, फिर सब वही होता, जो वह देख नहीं रहा होता और तब उसे लगता वह कुछ भी नहीं है.
उसका कहीं कोई अस्तित्व नहीं.
वह अपने को गलत जगह फंसा हुआ महसूस करता और अपने भीतर की बेचैनियों को थामने दिदिया के पास भागता.
वह उसे अच्छी लगतीं.
इतनी कि जैसे मां होती है.
एक बार उसने कह भी दिया था, "दिदिया, मैं तुमको मां कहकर बुलाऊंगा.
" वह हंस पड़ी थी.
"कुछ भी करके बुलाओ.
हूं तो मां बराबर ही.
" "नहीं, तुम उनके बराबर नहीं, उनसे बड़ी हो.
जैसे मां होती है.
सच्ची मां.
" उसने कहा था और दिदिया के चेहरे को गाढ़ेपन--से देखने लगा था.
ऐसे जैसे कोई दूध पीता बच्चा देखता हो.
दिदिया को लगने लगा था कि वह बड़ा होता जा रहा है, क्योंकि वह बड़ी-बड़ी बातें करने लगा है.
ऐसी बातें, जो उसके कद और अक्ल से भी बड़ी थीं.
उलझी-सुलझी-सी.
खरोंचों के जंगल उगे थे.
इतने झाड़-झंखाड़ थे कि उन्हें घबराहट होने लगी थी.
आखिर उन्हें कहना ही पड़ा था, "इतना मत सोचा करो, संजू! अपनी पढ़ाई में ध्यान लगाओ.
तुम्हें बड़ा आदमी बनना है.
" "बड़ा आदमी बनकर क्या होगा, दिदिया? किसे खुशी होगी?" उसने गहरी उदासीनता के साथ कहा था.
संजू का सवाल बहुत देर तक उनके दिमाग में बजता रहा था.
फूटी तुरही से निकली बेसुरी आवाज की तरह.
सचमुच उनके पास कोई जवाब नहीं था.
संजू के लिए कोई हल खोज पाना भी संभव नहीं लगता था.
वह जानती थी कि संजू के पापा ने शुरु से ही अभावों को ओढ़ा है और अपनी मस्ती में जिये हैं.
ट्यूशनों पर गुजारा करते थे.
जरुरत पड़ने पर रंग और कैनवास के लिए अपनी नयी--की--नयी शर्ट बेच देने वाले व्यक्ति के भीतर आज भी किसी प्रकार का सौदा न करने की दृढ़ता है, लेकिन संजू की मम्मी एक सौदागर की तरह सब कुछ खरीद लेना चाहती है.
रामानुज अंकल, साड़ियों का अंबार, फ्रिज, रंगीन टी.
वी.
और कार के सपने उनके जीने के लिए जरुरी है.
गंदे मौहल्ले का यह मकान, पिछड़ा हुआ कस्बा, मामूली आदमी की तरह संजू के पापा, सब कुछ उन्हें अपनी हैसियत से छोटा लगता.
हर चीज को वह अपने हिसाब से बदल देना चाहती थीं.
संजू भी उनके लिए फूर्सत के क्षणों की चीज बन गया था.
इतने पर भी संजू के पापा पता नहीं कैसे उस औरत के साथ रह लिये, जो जिंदगी के हर हिस्से में अपने ही ढंग से जीती रही.
यहां तक कि अपने गंवई बाप और उसके गांव-घर को छोड़ा.
अपने पूर्व पति परचून के उस दूकानदार को भी छोड़ा, जिसे अपनी पत्नी को डॉक्टर बनाने की धुन थी और बाद में उसने आत्महत्या कर ली.
इतना सब होने पर भी वह कहीं ठहरी नहीं.
लगता था, उनके भीतर सिर्फ एक पत्थर है, जो अभी रामानुज नाम की हस्ती के लिए पिघला हुआ है, पर कब अपने पूर्व रुप में आकर उन्हें भी दौंचकर किसी और फिंक जायेगा, कुछ ठीक नहीं? संजू को लगता, वह एक घने जंगल में भटक रहा है.
जहां दो जानवर एक-दूसरे के सामने खड़े गुर्रा रहे हैं.
जब यह गुर्राहट तेज होती है, तो उसे क्रिकेट कमैंटरी या टी.
वी.
सीरियल भी नहीं बदल पाते.
ऐसे में वह छत पर चला जाता और सूनी-सूनी आंखों से नीले आसमान में तैरते परिंदों और पतंगों को देखा करता या फिर किसी कोने या सीढ़ियों के नीचेवाली बुखारी में घुसकर अपने आपको नोचता-खसोटता, पागलों-सी हरकतें करता और फिर रोते-रोते सो जाता.
उस दिन अंधेरा पसरने पर वह छत से उतरा था.
उसकी आंखें चमक रही थीं, जैसे ढेर सारा उजाला भर गया हो.
बांछें इस तरह खिली पड़ रही थीं, जैसे अभी-अभी कुछ सुखद घट गया हो.
वह सीधे पापा के पास चला आया था, जो किसी मोटी किताब में डूबे थे.
आहट पर उन्होंने गर्दन उठायी और किताब औंधी रख दी थी.
उन्हें लगा, वह उसे इसी तरह तरोताजा देखना चाहते हैं, बल्कि होंठों की मुस्कराहट को खिलखिलाहटा में बदलते हुए देखने का मन है.
लेकिन क्षण भर में ही बुझ-से गये.
उनके भीतर एक मसमसाहट-सी उतरती चली गयी.
वह जानते थे, मुस्कराहट की उम्र क्षणिक है.
कुल इतनी, जो हवा के आवारा झोंके की तरह आकर हुलक भर दे और तभी--तब एकदम लौट जाये, छेड़कर चुपचाप.
इस उम्र में ऐसा ही होता है.
पल में हंसना-पल में रोना.
स्थायी नहीं होता कुछ भी.
कुछ दिलचस्प घटा होगा या उचंगो कल्पना ने हिलौरें भेंट दी होंगी.
अभी कुछ देर में ही लौट जायेगा अपने कोप-भवन में, जहां उसके सिवा कोई नहीं होगा.
थोड़ा--सा बचपना होगा और ढेर सारी घुटन.
कुछ बोल नहीं पाये थे वह.
ठगे से देखते रहे थे.
संजू ही बढ़ा था आगे, "क्या मैं पंछी बन सकता हूं, पापा ?" "क्या करोगे फिर ?" धीमी आवाज में पूछा था.
"पंछी बहुत अच्छे होते हैं.
आपस में बहुत प्यार करते हैं और मस्ती से आसमान में उड़ते-फिरते हैं.
शाम को फिर लौट आते हैं घौंसलों में.
' उसकी आंखों में चमक और होंठों में मुस्कान शेष थी.
वह अपना गाल पापा की बड़ी हुई दाढ़ी पर रगड़ने लगा था.
बहुत अजीब कुछ भी नहीं था, इस पूछने में, लेकिन उनके लिए जवाब देना बहुत कठिन था.
दिमाग की नसों में बेचैनी-सी भर गयी थी.
कुछ भी नहीं सूझने की स्थिति में वह झुंझला गये थे और बोले थे, "क्योंकि पंछी कुत्त्ते नहीं होते.
अब पूछोगे कि कुत्त्ते क्यों झगड़ते हैं, तो मैं क्या जवाब दूंगा? ये ऐसी बातें हैं, जिनका जवाब देना मुश्किल है.
" "प्लीज, संजू!" वह आहत्-से हो उठे, जैसे किसी ने उनके भीतर पलीता रख दिया हो.
"तो पापा आप क्यों नहीं बन जाते पंछी? आप क्यों नहीं करते मम्मी से प्यार?" उसने गहरी-गहरी आंखें उन पर गड़ा दी थीं.
"संजू!" वह बिलबिला उठे थे.
भीतर जैसे विस्फोट हो गया था.
उन्होंने संजू को खींचकर अपने से चिपटा लिया था और भींच--भींचकर प्यार करने लगे थे.
अचानक न जाने क्या हुआ था कि संजू सुबकने लगा था.
आज भी वह पप्पी के साथ खेल रहा था.
सफेद-झबरा, पस्ता कद कुत्त्ता उसका साथी होता.
उनके पास प्लास्टिक की सतरंगी बॉल थी.
संजू जूते की टो से किक मारता.
पप्पी बॉल की तरफ दौड़ता और पंजों से धकियाता वापिस उसके पास छोड़ जाता.
वह बेहद खुश था, पर संजू में उतनी उमंग नहीं थी.
ऐसे खेल अब उसे बचकाने लगते थे.
उसका मन होता कि केरम या लूडो खेले.
पप्पी इनमें उसका साथ नहीं दे सकता था.
पिछली गर्मियों में वह केरम बोर्ड लाया था.
कुछ दिन पापा के साथ खेला.
वह खुद ही ऊब गये.
केरम से अधिक उन्हें रंग प्यारे थे या फिर किताबें.
अभी-अभी पापा कहीं से लौटे थे.
थके-थके से लग रहे थे.
उनका चलना बोझ ढोने जैसा था.
माथे पर कुछ अधिक सिलवटें थीं.
उसे देखकर वह मुस्कुराये थे.
उनकी मुस्कराहट में फीकापन झूल रहा था.
वह भी मुस्करा दिया था.
बस, इतना भर कि जैसे किसी ने स्वीकृति में गर्दन हिला दी हो.
पापा आंगन में इजीचेयर डालकर बैठ गये, पुश्त पर सिर टिकाकर आंखें मूंद लीं.
बॉस को किक लगाते हुए सहसा उसका पैर रुक गया था.
कहीं पापा के लग गयी तो! पप्पी खेल की उत्तेजना में किंकया रहा था.
वह अचकचाया-सा खड़ा रहा.
"खेला-खेलो! रुक क्यों गये?" पापा ने आंखें खोलते हुए कहा.
"आप बरामदे में ही जाइए ना.
" संजू बोला था.
"नहीं, तुम खेलो!" वह मुस्कराने लगे.
पप्पी ने जोर से किक मारी.
बॉल जोर से उछली.
दीवार से टकरायी और धमाक से उनके चेहरे पर जा लगी.
उन्होंने दोनों हाथों से चेहरा ढांप लिया.
संजू कांप उठा.
पापा ने कभी पीता नहीं था, लेकिन आज.
.
.
.
.
! उन्होंने चेहरे से हाथ हटा लिये थे और उसे घूरने लगे थे.
संजू की गर्दन झुकती चली गयी.
पप्पी बॉल को पंजों से लुढ़का रहा था.
पापा अचानक उठे और उससे बॉल छीन ली.
संजू ने चौंककर देखा! आज तो फाड़ ही डालेंगे, चिथड़े उड़ा देंगे बॉल के.
"संजू, तुम्हें बॉली-बॉल आती है?" वह बोले थे.
"य.
.
.
.
यस, पापा!" वह घबराहट में हकला गया था.
"तो आओ, खेलें!" पापा ने बॉल उसकी ओर उछाली थी.
कुछ भी नहीं समझ पाया था वह.
हैरानी में बॉल को वापस फैंकने की जगह झेल बैठा था.
पापा जोर से हंस पड़े और मुंह से निकला, "फाउल!" "सॉरी, पापा, मैं चूक गया था.
अच्छा, मैं सर्विस करता हूं.
" भीतर का भय बह गया था और उसने एक हाथ पर बॉल रखकर दूसरे हाथ से सर्विस कर दी थी.
दोनों खेलने लगे थे.
खेलते रहे थे.
पप्पी दोनों के बीच कूदता रहा था.
बॉल गिरती, तो तेजी से उस पर लपकता.
किसी के पास भी बॉल पहुंचा देता.
संजू ने देखा मम्मी आ गयी थीं, पर उन्होंने इधर ध्यान नहीं दिया.
सीधे अपने कमरे में चली गयी थीं.
खेल जारी रहा.
बॉल एक बार उस सीधे अपने कमरे में चली गयी थीं.
खेल जारी रहा.
बॉल एक बार उस तरफ जा गिरी.
संजू ने दौड़कर उठायी, तो कमरे में भी झांक लिया.
मम्मी औंधी पड़ी थी और गहरी-ठंडी सांसें फेंक रही थीं.
वह चुपचाप लौट आया.
आज क्या हो गया मम्मी को? कभी इस तरह हारी हुई-सी नहीं लगीं.
हमेशा गम पर सवार रहीं.
सारे झगड़े-झमेले के बावजूद तरोताजा दिखती थीं.
लौटतीं, तो होंठों पर गुनगुनाहट होती.
टू-इन-वन में कैसेट प्ले कर देतीं और बाथरुम में घुस जातीं.
देर तक नहाती-गुनगुनाती रहतीं.
उन्हें रत्ती भर भी एहसास नहीं होता कि घर में और लोग भी हैं, जो अपना-अपना नर्क भोग रहे हैं.
एक क्षण संजू गुमसुम खड़ा रहा था.
पापा ने उसे बाहर खींचा था, "हरीअप, संजू!" और खेल फिर जारी हो गया था.
तभी रामानुज अंकल आये थे और अचानक बॉल उनकी खोपड़ी में जा लगी थी.
"रास्कल!" दांत भींचकर चीखे थे वह, लेकिन पापा को देखकर झेंप गये थे और तेजी से मम्मी के कमरे में चले गये थे.
पापा के हाथ झूल गये.
चेहरा लटक गया.
मुर्दनी-सी छा गयी थी, "बस, खेल खत्म.
" उन्होंने धीरे से कहा था.
उसने देखा, वह अपने कमरे की तरफ जा रहे थे.
मरे-मरे पैरों से.
मुर्दा जिस्म ढोंते हुए.
अभी शाम है और पापा रंगों में नहीं, बोतल में डूबेंगे.
उसके मन में आया, दौड़कर जाये, बोतलों को चूर-चूर कर दे.
यह सब चलते मुर्दा बन गये हैं पापा.
मुर्दे से भी बदतर.
लेकिन वह कुछ नहीं करता, मम्मी के कमरे से आती तीखी बहस पर भी ध्यान नहीं देता.
मम्मी की आवाज में तेजी भरी हुई थी और अंकल का लहजा झिड़कियों वाला था.
उसने गर्दन झटक दी थी और सीढ़ियां चढ़कर छत पर चला आया था, पतंगबाजी के नंजारों में अपने को उलझाने के लिए, पर आसमान में कटने-टूटने वाली इन खिलदड़ी दुर्घटनाओं में नहीं रमा उसका.
लेट गया सीमेंट की चिकनी छत पर ठंडी-ठंडी छत ने उसे छुआ.
जिस्म में सिहरन-सी दौड़ी आंखें मुंदती चली गयीं.
न जाने कब तक पड़ा रहा ऐसे ही.
उसके सामने दो हिस्सों में बटा घर फैला था.
दो बंद कमरे थे और उनमें घटती अलग-अलग घटनाएं थीं.
पापा और मम्मी अलग-अलग अपने अकेलेपन को पाटने में लगे थे.
वह घर के इन दो हिस्सों के बीच बुरी तरह पिस रहा था.
कोई चीखा था.
चौंककर उठ बैठा वह, फिर एक और चीख.
वह मम्मी थीं.
बेचैन हो उठा वह.
रोने के बीच में चीखें.
वह सीढ़ियां उतरता चला गया.
अंगूर की बेल के नीचे वह ठिठक गया.
मम्मी के कमरे का दरवाजा खुला था.
रोशनी में एक परछाई हिल रही थी.
वह रामानुज अंकल थे.
परछाई हिल रही थी, फिर आवाज आयी थी, "जमाने भर की जूठन हो तुम! कुतियां कहीं की! जहां देखा, वहीं मुंह मारने लगी, तुम समझती क्या हो अपने को? चाहती हो, तुम्हीं से बंधा रहूं! माइंड योर सेल्फ, मैं तुम्हारे झांसे में आने वाला नहीं!" "आज तुमने मुझ पर हाथ उठाया, राम! मुझे गाली दी तुमने ! मैं तुम्हें बर्बाद कर दूंगी.
देख लेना.
.
.
" रुलाई गुस्से में लिथड़ी हुई आवाज थी.
"ओश्श्श्, यू शट अप!" चीखे थे रामानुज अंकल और तड़ाक की आवाज के साथ एक भरपूर तमाचा दूसरी परछाई के चेहरे पर छा गया था.
परछाई लड़खड़ाती हुई औझल हो गयी थी.
घुटी-घुटी चीख के साथ.
संजू आंगन में खड़ा था और थरथर कांप रहा था.
उसकी मुट्ठियां भिंची थीं और पसीने से लिसलिसा रही थीं.
क्रोध और बेबसी ने अजीब-सी हालत बना दी थी.
आंखें गहरे सुर्ख रंग से भर गयी थीं और बहती जा रही थीं.
पप्पी उसके पैरों से सटा भौंक रहा था.
शायद वह डर गया था.
शायद उसके भीतर का जानवर भी रो रहा था.
अचानक न जाने क्या हुआ.
संजू बिलबिलाने लगा था "पिताजी!.
.
.
.
पापा! आप सचमुच मुर्दा हैं! हां, बिल्कुल मुर्दा!.
.
.
.
आप मेरे पापा नहीं.
मैं आपसे प्यार नहीं करुंगा, पापा! कभी भी नहीं.
समझ गये न! मझे पापा अच्छे नहीं लगते.
" और वह दौड़ता हुआ मम्मी के कमरे में घुस गया.
पप्पी भी उसके पीछे था.
वह बहुत जोर से भौंक रहा था.
संजू एकदम रामानुज अंकल के पैरों में लिपट गया था और बक्का भरकर कुल्हे पर काट लिया था.
पप्पी के दांतों में उनकी पतलून का पांयचा फंसा था, जिसे गुर्राते हुए वह खींच रहा था.
"यू डर्टी, अंकल, आई हेट यू.
.
.
आई हेट यू.
.
.
!" उसने जोर से दांत किटकिटाकर कहा था और अबकी बार और भी जोर से काट लिया था.
कराह उठे थे वह.
तिलमिलाकर जोर से धक्का दिया था.
संजू फिसलता हुआ दिवार से टकराया था.
उसके होंठों से निकला था, "हाय मम्मी!" मम्मी के चेहरे का रंग बदल गया था.
डरा-सहमापन-सा भर गया था आंखों में.
ऐसा लगा, जैसे दिल अभी उछलकर हलक में आ जायेगा.
वह उसकी तरफ लपकी थीं.
उसे बांहों में भरकर उठाया था.
साडी के पल्ले से पसीने से भीगा चेहरा और बहती हुई आंखें पौंछी थीं.
संजू ने गहरे तक देखा था उन्हें.
उसके होंठ थरथराये थे.
चोर-चोर से गर्दन हिलाते हुए कहा था उसने, "नहीं-नहीं, मम्मी, मुझे बहकाओ मत.
.
.
.
.
.
मैं किसी के बहकावे में आने वाला नहीं.
आप बहुत बुरी हैं, मम्मी! मैं आपसे भी प्यार नहीं करुंगा.
" वह तड़पकर उनकी बांहों से निकल गया था और धीरे-धीरे बाहर जा रहा था.
पप्पी आंगन में मुंह लटकाये खड़ा था.
वह रामानुज अंकल को गली तक खदेड़ आया था.
संजू ने पप्पी को गोद में उठा लिया था और सीने में भींचे हुए अपने कमरे की तरफ जाने लगा था.
मम्मी कमरे के दरवाजे पर खड़ी थीं.
उसे देखती हुई.
उन्हें लग रहा था, जैसे कोई उनका कलेजा खींचकर लिये जा रहा है.
संजू ने धड़ाक से अपने कमरे का दरवाजा बंद कर लिया था.
दरवाजे की आवाज उनके दिमाग में हथौड़े की तरह पड़ी थी और वह दोनों हाथों से सिर पकड़कर वहीं बैठ गयी थीं.
