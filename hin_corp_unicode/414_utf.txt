<शोचिअल् श्चिएन्चे><आन्ट्ह्रोपोलोग्य्><छ्हन्ड्रमोहन् फलितल्><आअडिवसि ःअरिजन्-आअर्ट्हिक्  भोओक् चेन्ट्रे><णेत् ढेल्हि><२०२ टो २०६><२६००><फलितल्-आअडिवसि ःअरिजन् आर्ट्हिक् व्.>

जनांकिकी
किसी भी क्षेत्र के विकास की योजनाएं उस क्षेत्र के जनांकिकी चरों के
अध्ययन-~उपरान्त ही निर्मित की जाती है. आदिवासी क्षेत्रों के विकास की
दृष्टि से इन चरों का महत्व और भी बढ़ जाता है. परन्तु बहुत ही खेद का
विषय है कि हमारे देश के जनसंख्या समंक ग्राम स्तर पर यह बोध नहीं कराते
हैं कि ग्राम में रहने वाले विभिन्न समुदायों की पृथक-पृथक साक्षरता,
कार्यशीलता और मुख्य एवं सहायक व्यवसाय क्या हैं? इसलिए प्रस्तुत अध्ययन
में यह जानकारी समुदायवार प्राप्त की गई है. प्रमुख प्राप्तियां इस
प्रकार हैं:--
(अ) अध्यायित ग्रामों में जनसंख्या का घनत्व सर्वाधिक आवागमन के साधनों
से युक्त ग्राम में है. इन साधनों से, जैसे-जैसे ग्रामों की दूरी बढ़ी
है, घनत्व कम होता गया है. इसका प्रमुख कारण यह पाया गया कि इन ग्रामों
में प्रवासी वर्ग आवागमन की सुविधा वाले ग्रामों में जाकर बसा है. इससे
इस अवधारण की पुष्टि होती है कि आदिवासी क्षेत्रों में अन्य वर्ग का
जमाव, उन क्षेत्रों में अधिक है, जहां आवागमन और विपणन के साधनों की
सुलभता है. भीतरी क्षेत्रों के ग्राम जैसे धनसुली आदि में अभी प्रवासी
वर्ग नहीं पहुंचा है, ऐसे ग्रामों में अकेला आदिवासी रहता है और उसकी
सघनता भी इन ग्रामों में कम है. अत: विकास के प्रयास ऐसे विरल जनसंख्या
वाले ग्रामों तक पहुंचें--इसका ध्यान भविष्य के आयोजकों को विशेष रूप से
रखना पड़ेगा.
न्यादर्शी परिवारों का आकार समुदायवार और ग्रामवार देखने से स्पष्ट हुआ
कि आदिवासी और हरिजनों के उन परिवारों का आकार बढ़ा है, जहां ०-१४ के आयु
वर्ग की जनसंख्या अधिक है परन्तु गैर आदिवासियों के वे परिवार बढ़े हैं,
जहां १५-५४ के आयु वर्ग की जनसंख्या अधिक है. यह तथ्य इन समुदायों के
आर्थिक विकास को आय के स्तर पर प्रभावित करता है.
(ब) साक्षरता आदिवासियों की जागरूकता का प्रमुख आधार है. आदिवासी क्षेत्र
के इन समुदायों के निकट सम्पर्क में आने पर यह स्पष्ट बोध होता है कि
यहां शिक्षा का प्रसार इनकी अनेक समस्याओं का एक मात्र निदान है. परन्तु
अध्ययन से यह स्था-~पित हुआ है कि शिक्षा के प्रयास अभी उन्हीं ग्रामों
तक सीमित हैं, जो आवागमन के साधनों से जुड़े हैं या जहां इन समुदायों के
साथ अन्य समुदाय रहते हैं. वर्ष १९६१ से लेकर वर्तमान अध्ययन तक यह पाया
गया है कि आदिवासियों की साक्षरता धीरे-धीरे बढ़ी है परन्तु वह सर्वाधिक
बनियागांव में है, उसके बाद कुसमा में है तथा धनसुली में शून्य है.
अन्य समुदायों की अपेक्षा आदिवासियों की साक्षरता काफी कम है. इसका मुख्य
कारण यह है कि आदिवासी हर वस्तु में तात्कालिक लाभ देखता है. इसलिए वह
अपने बच्चों को स्कूल भेजने के स्थान पर, अपने साथ आय-अर्जन में सहभागी
बनाना अधिक पसन्द करता है. आदिवासियों की इस मनोवृत्ति के कारण तथा अन्य
दूसरे कारण--जैसे पाठ्यक्रम एवं शैक्षणिक सत्र का आदिवासी अभिरुचियों और
परिस्थिति के अनुकूल न होना, शिक्षकों की उदासीनता और स्कूलों में स्टाफ
की कमी आदि की वजह से भी शिक्षा के प्रयास इन क्षेत्रों में पूरी तरह सफल
नहीं हो रहे हैं. अत: इस दृष्टि से उचित होगा कि आदिवासी क्षेत्रों में
पाठ्यक्रम और शैक्षणिक सत्र स्थानीय मान पर निर्धारित हों. जैसे
पाठ्यक्रम में बुनियादी और व्यावहारिक शिक्षा को महत्व दिया जाए,
शैक्षणिक सत्र और पाठशाला का समय आदिवासी क्षेत्र के कृषि कैलेण्डर के
आधार पर हो, चयन आस-पास के जिलों से हो, उनके स्थानान्तरण की स्पष्ट नीति
हो तथा आदिवासी अंचल में सेवा की एक निश्चित अवधि हो. साथ ही लग्नशील
शिक्षकों को समय-समय पर प्रोत्साहन मिले, जिससे शिक्षा के क्षेत्र में
स्फूर्ति आवे. वैसे यही सब तथ्य अन्य प्रशा सनिक कर्मचारियों के साथ भी
जब तक लागू नहीं होगें तब तक इन क्षेत्रों के विकास की कल्पना साकार नहीं
हो सकती है.
शिक्षा के क्षेत्र में उपरोक्त तथ्यों के अतिरिक्त नीति निर्माता एक बात
पर और विचार करें कि प्राथमिक स्तर तक की शिक्षा के लिए आदिवासी पालकों
को भी कुछ प्रोत्साहन भत्ता मिले, जिससे वे अपने बच्चों को स्कूल भेजने
की दिशा में अवरोध न उत्पन्न करें. इसके साथ ही ग्राम पंचायतों के माध्यम
से प्रौढ़ शिक्षा कार्यक्रम भी क्षेत्रों में चलाया जाए. इसमें सामान्य
शिक्षा के साथ-साथ विभिन्न विकास की योजनाओं की जानकारी भी दी जाए. जो
ग्राम पंचायतें इस दिशा में सराहनीय कार्य करें, उन्हें पुरस्कृत कर उनका
प्रचार किया जाए.
(स) सामान्यत: प्रत्येक समुदाय की कार्यशीलता मुख्य सड़क के किनारे वाले
ग्राम में अधिक है. परन्तु आदिवासियों की कार्यशीलता दूरस्थ वनों के मध्य
स्थित ग्राम (धनसुली) में अधिक दृष्टिगोचर हुई हैं. जिसका मुख्य कारण यह
है कि कार्यशीलता समुदायवार एवं ग्रामवार आश्रित अनुपात से प्रभावित हुई
है. आश्रित अनुपात आदिवासियों और हरिजनों में उन ग्रामों में अधिक है,
जहां इन समुदायों की जनसंख्या में ०-१४ के आयु वर्ग की जन-~संख्या अधिक
है. जबकि गैरआदिवासियों में यह उस ग्राम में अधिक है, जहां इस समुदाय में
स्त्रियों की संख्या अधिक है.
कार्यशीलता में भी हरिजन और गैरआदिवासियों में पुरुषों की भागीदारी,
स्त्रियों से अधिक है, जबकि आदिवासियों में यह स्थिति भिन्न है. इस
समुदाय की कार्यशीलता में बनियागांव में तो पुरुषों की भागीदारी अधिक है
परन्तु भीतरी ग्रामों में स्त्रियों की भागीदारी अधिक है, जिससे इस
अवधारणा की पुष्टि होती है कि सामान्यत: आदिवासी अंचल में स्त्रियों
पुरुषों की अपेक्षा अधिक कार्यशील होती हैं.
मुख्य व्यवसाय की दृष्टि से यद्यपि कृषक तीनों समुदायों के कार्यशील
व्यक्तियों में सर्वाधिक हैं, फिर भी इनका प्रतिशत आदिवासी (८६ प्रतिशत)
और गैरआदिवासी (८५ प्रतिशत) समुदाय में लगभग समान है, परन्तु हरिजन (६१
प्रतिशत) समुदाय में कम है. कृषकों के उपरान्त इन समुदायों के कार्यशील
व्यक्ति मुख्य व्यवसाय के अन्तर्गत कृषि मजदूरी, कुलीभूती और अन्य कार्य
भी करते हैं. जहां कृषि मजदूरी और कुलीभूती में शीर्ष स्थान क्रमश:
हरिजनों और आदिवासियों का है, वहाँ अन्य कार्यों में शीर्ष स्थान
गैरआदिवासियों का है.
मुख्य व्यवसाय के उपरान्त सहायक व्यवसाय इन ग्रामों में सर्वाधिक
आदिवासी, उसके बाद हरिजन तथा सबसे कम गैरआदिवासी करते हैं. ग्रामवार
सहायक व्यवसाय देखने पर स्पष्ट होता है कि जैसे-जैसे इन ग्रामों की दूरी
मुख्य सड़क से बढ़ी है, वैसे-वैसे प्रत्येक समुदाय में सहायक व्यवसाय की
प्रवृत्ति बढ़ी है. इसका मुख्य कारण् यह है कि आदिवासी अंचल में स्थायी
प्रकार के व्यवसायों की उपलब्धी सड़क के किनारे वाले ग्रामों में अधिक
सुलभ है.
यह विशेष रूप से उल्लेखनीय है कि इन क्षेत्रों में सहायक व्यवसाय दो
प्रकार के होते हैं:--
प्रथम सहायक व्यवसाय में वनोपज संकलन का कार्य प्रत्येक समुदाय करता है.
इनमें आदिवासियों विशेषकर उनकी स्त्रियों का प्रतिशत अधिक रहता है. यह
सहायक व्यवसाय यद्यपि आर्थिक लाभ तो देता ही है, फिर भी प्रत्येक समुदाय
इसे बनों की सुलभता के कारण ही करता है.
द्वितीय सहायक व्यवसाय वनोपज संकलन के उपरान्त किये जाते हैं. इस व्यवसाय
के अन्तर्गत कुलीभूती, कृषि मजदूरी व अन्य कार्य किए जाते हैं. इन
कार्यों को वे व्यकित् करते हैं, जिनकी जीविक मूख्य व्यवसाय तथा वनोपज
संकलन से अर्जन के उपरान्त भी नहीं चलती है. द्वितीय सहायक व्यवसाय
सर्वाधिक आदिवासी करते हैं, उनसे कम हरिजन तथा सबसे कम गैरआदि-~वासी करते
हैं
कृषि
अध्यायित ग्रामों के ९० प्रतिशत से भी अधिक आदिवासी कृषि पर आश्रित हैं.
इस क्षेत्र में यद्यपि आदिवासियों की कृषि परम्परागत ढंग से होती है,
परन्तु स्थानान्तरण खेती की प्रवृति इन ग्रामों में पूर्णत: विलुप्त है.
कृषि से सम्बन्धित अनुसन्धान प्राप्तियां इस प्रकार हैं:--
(अ) प्रत्येक ग्राम में भू-धारकता सर्वाधिक गैरआदिवासियों में है,उसके
बाद आदि-~वासियों में तथा सबसे कम हरिजनों में है. इसके विपरीत क्रम में
समुदायवार भूमिहीन परिवार है. इन क्षेत्रों में गैरआदिवासियों की
सर्वाधिक भू-धारकता इस बात का प्रतीक है कि सारी जनतांत्रिक एवं वैधानिक
सदिच्छाओं के बावजूद भी आदिवासियों का भूमि हस्ता-~न्तरण अवरुद्ध नहीं
हो सका है. इस सन्दर्भ में सबसे गम्भीर बात यह है कि आज का आदि-~वासी
पूर्व में हुई अपनी भूमि की वंचना के प्रति कोई आक्रोश नहीं प्रकट करता.
इसके विप-~रीत अपनी भूमि के नये गैरआदिवासी भू-धारकों से यह एक प्रकार से
निर्लिप्त एवं चुनौति-~हीन सह-~अस्तित्व बनाये हुए हैं. इस दिशा में बहुत
कुछ शासकीय एवं गैर शासकीय स्तर पर करना शेष है. जहाँ तक भूमिहीन
परिवारों का प्रश्न है, उन्हें सरकार राजस्व एवं वन विभाग की वह भूमि
तत्काल आवंटित कर सकती है, जिसका कोई उपयोग नहीं हो रहा है.
(ब) अध्यायित ग्रामों में लिखित एवं साझादारी से प्राप्त भूमि सर्वाधिक
आदि-~वासियों में है, उसके बाद हरिजनों में तथा सबसे कम गैरआदिवासियों
में है. परन्तु जैसे-जैसे इन ग्रामों की दूरी मुख्य सड़क से बढ़ी है,
वैसे-वैसे आदिवासियों की अपेक्षा हरिजन और गैरआदिवासियों की लिखित भूमि
बढ़ी है और आदिवासियों की घटी है. इसका अर्थ यह है कि भीतरी क्षेत्र के
ग्रामों में आदिवासी समुदाय पारिवारिक साझेदारी से प्राप्त भूमि या
अतिक्रमण से प्राप्त भूमि को अपने नाम पर पटवारी के खाते में अंकित कराने
में उतना सजग नहीं है जितना कि अन्य समुदाय के लोग हैं. इससे यह भी
स्पष्ट होता है कि राजस्व विभाग की इस दिशा में कार्यवाही भीतरी क्षेत्र
के ग्रामों में शिथिलताग्रस्त है.
यहां यह भी उल्लेखनीय है कि हरिजन व गैरआदिवासी समुदाय के पास सड़क के
किनारे वाले ग्राम में अधिकांश भूमि अतिक्रमण या अवैध कब्जे की है. यह
अतिक्रमण ग्राम से लगे वन क्षेत्रों में किया गया है. यह गैरआदिवासी
चातुर्य तथा शासकीय अमले के एक सीमा तक भ्रष्ट आचरण के साथ हुई सांठगांठ
का सूचक है. अत: सरकार की यह दोहरी जिम्मे-~दारी है कि वह एक ओर तो अवैध
कब्जों को समाप्त करे तथा भविष्य में अतिक्रमण पर रोक लगावे और इस प्रकार
के कब्जों से मुक्त भूमि का आदिवासियों के बीच विधिवत विवरण करे.
(स) समुदायवार शुद्ध कृषि जोत का आकार सर्वाधिक २,८५० हेक्टेयर
गैरआदि-~वासियों में है, उसके बाद २,७४२ हेक्टेयर हरिजनों में है तथा
सबसे कम २,१३३ हेक्टेयर आदि-~वासियों में है. आदिवासियों के पास शुद्ध
कृषि जोत का आकार इसलिए कम दृष्टिव्य हुआ है क्योंकि इस समुदाय में अन्य
समुदायों की तुलना में कृषि-भूमि का विभाजन अधिक हुआ है, जिसकी पुष्टि इस
समुदाय में न्यूनतम एवं लघु आकार के भू-धारक (कुल) परिवारों की अधिकता से
होती है. इसके विपरीत हरिजन और गैरआदिवासी समुदाय जो कि इन ग्रामों में
प्रवासी हैं, संयुक्त परिवार व्यवस्था में रहना अधिक पसन्द करते हैं.
परिणामस्वरूप इन समुदायों में कृषि-भूमि का विभाजन अपेक्षाकृत कुछ कम हुआ
है.
इसी प्रकार सकल कृषि-भूमि में पड़ती की भूमि (ऊपर व गैरमुमकिन) घटाकर यदि
शेष शुद्ध कृषि-भूमि का अनुपात देखा जाए तो वह सर्वाधिक गैरआदिवासियों के
पास है, उसके बाद आदिवासियों के पास तथा सबसे कम हरिजनों के पास है.
उल्लेखनीय है कि भीतरी क्षेत्र के ग्राम में तो गैरआदिवासियों के पास सकल
कृषि भूमि में शुद्ध कृषि भूमि का अनुपाद शतप्रतिशत है, जबकि इनकी तुलना
में आदिवासी एवं हरिजनों का अनुपात कम है. जो इस तथ्य का सूचक है कि
भीतरी क्षेत्र के ग्रामों में सबसे अच्छी भूमि येन केन प्रकारेण
गैरआदिवासियों ने अधिक प्राप्त की है. अत: आदिवासी एवं हरिजनों का शुद्ध
कृषि क्षेत्र बढ़ाने के लिए, उनकी कृषि भूमि में पड़ती का क्षेत्र कम
होना चाहिए, जिसके लिए सुझाव इस प्रकार है:--
(१) ऊबड़-खाबड़ भूमि का समतलीकरण हो.
(२) झाड़-जंगल की कृषि-भूमि से पहले निस्तारी लकड़ी की सुविधा ग्रामवासी
लें और उसे साफ करें.
(३) ऐसी भूमि जिनसे कुछ फसलों का सीमांत उत्पादन होता है, उनकी मिट्टी की
जांच कराई जाए, तथा ग्रामवासियों को यह बताया जाए कि इस भूमि में कौन सी
फसल का उत्पादन अच्छा होगा.
(४) अध्यायित ग्रामों में अधिकांश आदिवासी और हरिजन पुरानी विधियों से
खेती करते हैं. मेड़बंदी और गहरी जुताई नहीं होती है, साथ ही सिंचाई के
साधनों की भी कमी है. अत: क्षेत्र में कृषि उपजों में प्राय: खरीफ की धान
और मोटे अनाज (रागी, कुटकी आदि) ही प्राप्त होते हैं. रबी मौसम की फसलें
बहुत कम ली जाती हैं.
शुद्ध कृषि जोत क्षेत्र का सर्वाधिक क्षेत्र प्रत्येक समुदाय में धान का
है. धान का क्षेत्र समुदाय की दृष्टि से सबसे कम आदिवासियों का है. ये
लोग अपने शुद्ध कृषि जोत क्षेत्र का लगभग ६३ प्रतिशत क्षेत्र धान में
लेते हैं, जबकि हरिजन और गैरआदिवासी ६८ प्रतिशत से भी अधिक धान में लेते
हैं. प्रत्येक समुदाय में धान का क्षेत्र कुसमा में अधिक है, अन्य
ग्रामों में कम है. इसका कारण यह पाया गया कि आदिवासी एवं हरिजनों मे धान
का क्षेत्र परिवारों के औसत आकार से प्रभावित होता है. अर्थात जिन
ग्रामों में इस समुदाय के परिवारों का आकार, वहां यह समुदाय धान अधिक
बोता है. इसके विपरीत जहां परिवारों के आकार छोटे होते हैं, वहां मोटे
अनाज अधिक बोये जाते हैं. जबकि गैरआदिवासी परिवारों में धान का क्षेत्र
परिवार के आकार की तुलना में, भू-आकार से अधिक प्रभावित है. अर्थात् जिन
ग्रामों में उसके पास भू-आकार अधिक है, वहां वह धान अधिक बोता है. इस
प्रकार स्पष्ट है कि सामान्यत: धान का क्षेत्र अध्यायित ग्रामों मे मानव
शक्ति पर निर्भर है, जिसकी पूर्ती आदिवासी एवं हरिजन तो अपने पारिवारिक
सदस्यों से करते हैं, परन्तु गैर-~आदिवासी किर आये पर श्रम प्राप्त करके
पूरा करते हैं.
रबी की फसलों में शुद्ध कृषि जोत क्षेत्र का बहुत कम क्षेत्र जोत में
लिया जाता है. रबी की फसलों में सरसों, साग-सब्जी और चने की उपज ली जाती
है. रबी की फसलों के अन्तर्गत समुदाय की दृष्टि से सर्वाधिक क्षेत्र
आदिवासी समुदाय में दृष्टिगत होना--एक शुभ संकेत है. दूसरे क्रम पर
गैरआदिवासी तथा सबसे कम हरिजन लेते हैं. परन्तु जहां तक आदिवासियों का
रबी के अन्तर्गत अधिक क्षेत्र लेने का प्रश्न है, वह केवल गैरआदिवासियों
की अपेक्षा बनियागांव में अधिक है. इसका कारण यह है कि इस ग्राम में कुछ
आदिवासी परिवारों की कृषि-भूमि नारंगी नदी के किनारे है. फलस्वरूप
आदिवासियों को प्राकृतिक सिंचाई की सुविधा प्राप्त हो जाती है. जबकि
गैरआदिवासी रबी की फसलों को केवल आधु-~निक सिंचाई सुविधा के आधार पर लेता
है. अत: स्पष्ट है कि आधुनिक सिंचाई के साधनों का अभाव आदिवासियों और
हरिजनों में गैरआदिवासियों की अपेक्षा अधिक है. इस बारे में जन चर्चाओं
के ज्ञात हुआ कि यद्यपि सरकार उन्हें इस क्षेत्र में अनुदान प्राप्त
कराती है, परन्तु अनुदान के उपरान्त भी इन साधनों के लिए शेष धन की
व्यवस्था करना कठिन है. इसलिए उचित होगा कि लघु सिंचाई योजनाओँ के
साथ-साथ जलाशय निर्माण के कार्यों को क्षेत्र में प्राथमिकता दी जाए.
(इ) अध्यायित ग्राम के न्यादर्शी भू-सूधारक परिवारों में प्रति हेक्टेयर
धान बीज की तुलना में सर्वाधिक १२.३६ गुनी उपज गैरआदिवासी लेता है, उसके
बाद १०.४६ गुनी उपज आदिवासी लेता है और सबसे कम १०.३७ गुनी हरिजन लेता
है. इस सम्बन्ध में उल्लेखनीय है कि धान उपज को प्रामाणिक बीज, उन्नत
इनपुट्स का उपयोग, भूमि की उर्वरा शक्ति और फसल की चौकसी प्रभावित करती
है. जहां तक बीज और उन्नत इनपुट्स के उपयोग का प्रश्न है, वह सर्वाधिक
गैरआदिवासी करता है. आदिवासी और हरिजन परिवारों में अधिकांश परिवार तो
बीज उधार मांग कर बोते हैं. अत: इन साधनों के उपयोग की कल्पना करना ही
व्यर्थ है. जहां तक शासकीय प्रयासों का प्रश्न है, वह सजग और सम्पन्न
कृषकों तक ही सीमित है. अध्ययन से यह स्पष्ट: प्रगट हुआ है कि अधिकांश
आदिवासी परिवारों को उन्नत कृषि विधियों की जानकारी कम थी, और जिन्हें
जानकारी थी भी, उनका कहना था कि इन साधनों का उपयोग महंगा पड़ता है. अत:
क्षेत्र में कृषि की उन्नत विधियों के प्रसार के लिए निम्नांकित सुझाव
हैं:--
(१) ऐसे कृषकों हेतु, जिनके पास छोटी और मध्यम जोत आकार की कृषि भूमि है,
उसमें उन्नत बीज, उर्वरक तथा कीटनाशक दवाओं के प्रयोग के नि:शुल्क
प्रदर्शन प्लाट रखे जाएं, जिससे कृषकों पर प्रभावकारी असर पड़े. यह
प्रदर्शन-प्लाट केवल बड़े या आवागमन की सुविधा से युक्त ग्रामों तक सीमित
न हों, बल्कि भीतरी क्षेत्र के ग्रामों मे भी रखे जाएं.
(२) सामग्री अनुदान के रूप में बीज, उर्वरक व कीटनाशक दवाएं--जो आदिवासी
अंचल में दी जाती हैं, उसके लिए उचित होगा कि अनुदान उपरान्त इन
सामग्रियों की शेष राशि का भुगतान नई फसल के समय लिया जाए. यदि सम्भव हो
तो छोटी और मध्यम जोत के कृषकों को इस क्षेत्र में एक निश्चित काल तक
शतप्रतिशत अनुदान दिया जाए.
(३) प्रचार कार्यक्रम जैसे आकाशवाणी, वार्ता, कृषि-प्रदर्शनी आदि के
माध्यम से समय-समय पर इन वस्तुओं के उपयोग के बारे में जानकारी प्रदान की
जाए. वैसे इस दृष्टि से आकाशवाणी जगदलपुर कुछ कार्यक्रम हल्बी भाषा में
प्रसा-~रित करती है, जो क्षेत्र में काफी रुचि से सुने जाते हैं. इसे
अन्य स्थानीय बोलियों में भी प्रसारित किया जाना श्रेयस्कर होगा.
(४) कृषि विभाग के कर्मचारियों का आदिवासी अंचल में विशेष रूप से भीतरी
क्षेत्र के ग्रामों में सघन भ्रमण हो. उनके द्वारा सामयिक शिविर आयोजित
किये जाएं, जिससे समय-समय पर कृषकों को मार्गदर्शन मिलता रहे.
(५) छोटी जोत वाले ऐसे कृषकों, जिनके पास हल-बैल का साधन नहीं है और जो
उन्हें क्रय करने की स्थिति में नहीं हैं, के लिए उचित होगा कि ऐसे
कृषकों की सूची बनाई जाए. और शासन तथा स्वयं सेवी संस्थाएं उन्हें सहकारी
खेती की ओर प्रेरित करें. साथ ही सहकारी खेती करने वाले परिवारों को
संयुक्त जवाबदेही पर हल-बैल व अन्य साधन आसान ऋण किश्तों पर उपलब्ध
करायें जाएं क्योंकि क्षेत्र में प्राय: यह देखा गया कि व्यक्तिगत आधार
पर जो परिवार ऋण लेते हैं, एक तो ऋणों की वापसी में कठिनाई महसूस करते
हैं, दूसरे ऋण जिस उद्देश्य से लिया जाता है, उस पर व्यय नहीं हो पाता
है.
आय
देश में ५० प्रतिशत से अधिक जनसंख्या का भाग गरीबी की सीमा रेखा से नीचे
रहता है. आदिवासी और हरिजन वर्ग के अधिकांश लोग इसी वर्ग में आते हैं.
सम्पन्न अध्ययन ने भी इसे स्पष्टत: स्थापित किया है. समुदाय की दृष्टि से
इन ग्रामों में औसत वार्षिक आय सर्वाधिक गैरआदिवासियों की है (प्रति
व्यक्ति ५००.२८ रुपए व प्रति परिवार ३,३२१.८४ रु.) उसके बाद हरिजनों की
है (प्रति व्यक्ति ४२२.७० रु. व प्रति परिवार २,७८४.८२ रु.) तथा तीसरे व
अन्तिम क्रम पर आदिवासियों की है (प्रति व्यक्ति ३५०.६५ रु. तथा प्रति
परिवार २,१९१.६० रु.). समुदायगत आय स्तर का यह क्रम प्रत्येक ग्राम में
एक-सा रहा है.
