<ळिटेरटुरे><णोवेल्><फ्रकस्ह् शुमन्गल्><भन्ड् ढर्तजे><१९८२><भ्हर्टिय घ्यन्पिट्ह><णेत् ढेल्हि><२८८--२९३><२०१०><फ्रकस्ह् श्., भन्ड् ढर्तजे, णो>

+ उस दिन विद्याभूषण के साथ शंकर की जो मित्रता शुरु हूई वह बाद को धनिष्ठता में
परिणत हो गयी उस दिन से विद्याभूषण का कविता लिखना हमेशा के लिए छूट गया,
और उनकी संकल्प- शक्ति की उस दृढ़ता को देख शंकर का भी मस्तक उनके प्रति
झुकता-सा चला गया . विद्याभूषण भी जैसे उस दिन की अपनी यह कृतज्ञता-कि उनके
सार्वजनिक अपमान से शंकर ने उन्हें बचा लिया - कभी नहीं भूल पाये; साहित्य के
क्षेत्र में शंकर को बराबर वह अपने से ऊँचा दरजा देते रहे.
विद्यापीठ के स्नातक होने पर विद्याभूषण लखनऊ के साप्ताहिक 'स्वराज्य' में
उपसम्पादक होकर चले गये थे, और दो साल बाद जब शंकर के सामने जीविका की समस्या
आयी थी तब विद्याभूषण ने ही प्रयत्न करके उसे उसी पत्र में काम दिलाया; फिर बाद
को अपने प्रान्त में आकर जब पटने से साप्ताहिक 'जागृति' निकाली तब शंकर के लिए
उसमें पहले से ही स्थान सुरक्षित रख छोड़ा. पूनम के विवाह के बाद लखनऊ का
'स्वराज्य' छोड़ उनके पत्र में पटने आ जाने के बाद शंकर अपने मानसिक द्वन्द्व
क़े कारण लगातार जमकर अवश्य 'जागृति' में नहीं रह सका था, पर जब-जब रहा,
विद्याभूषण की हार्दिक सहानुभूति उसे सदा प्राप्त रही-जिसके कारण ही, बीच-बीच
में लम्बे अरसे तक बाहर रहते हुए भी, 'जागृति' का थोड़ा-बहुत काम करके वह कुछ
उपार्जन करते रहने की सुविधा भोगता रहा. और, 'जागृति' में आने पर शंकर को शुरू
से ही विद्याभूषण से जो सम्पादकीय छूट मिलने लगी थी उसके कारण भी वह हार्दिक
रूप में उनका कृतज्ञ था; साहित्य ही नहीं; विचारो के क्षेत्र में भी विद्याभूषण
हमेशा शंकर का लोहा मानते रहे, और अकृपण भाव से उसे अपने से ऊँचा स्थान
देते रहे-हालाँकि इसी के चलते एक बार एक ऐसी घटना घटी जिसने शंकर को
उनसे विमुख कर दिया था.
..'जागृति' में आये उस बार शंकर को कोई साल-भर ही हुआ था, कि उसके लिखे एक
अग्रलेख में व्यक्त विचारों पर तत्कालीन मैनेजिंग डाइरेक्टर ने आपत्ति की .
१९३६ का साल था जब कि कांग्रेस के अन्दर समाजवादी विचार-~धारा का ज़ोर बढ़ने
लगा था; 'जागृति' से सम्बद्ध कांग्रसी नेताओं और कार्यकर्ताओं के बीच भी इस
विचारधारा के दो-चार समर्थक थे. शंकर ने उस अग्रलेख में किसी समाजवादी नेता
द्वारा की गयी गांधीवाद-विरोधी छींटाकशी का कड़ी भाषा में जवाब दिया, जिससे
मैनेजिंग डाइरेक्टर बिपिन बाबू ने विद्या-~भूषण से शिकायत की. विद्याभूषण ख़ुद
भी इस मामले में बहुत साफ़ नहीं थे; बिपिन बाबू से बात करके इस मामले की सफ़ाई
कर डालने के लिए उन्होंने शंकर को भी बुला लिया. कुछ देर की बहस के बाद तय
हुआ कि कांग्रेस के अन्दर चूँकि दोनों ही विचारधाराओं के लोग मौजूद हैं इसलिए
'जागृति' को इस मामले में किसी भी पक्ष में कोई कड़ा रुख़ न अख्तियार कर दोनों
पक्षों के विचारों को छूट देनी चाहिए और सम्पादकीय लेखों या टिप्पणियों में एक
प्रकार से तटस्थता की ही नीति बरतनी चाहिए. जहाँ तक कि भविष्य में इस नीति पर
चलने की बात थी, शंकर को इसमें कोई आपत्ति नहीं थी, लेकिन बिपिन बाबू चाहते
थे कि उस अग्रलेख से जिन लोगों को आघात पहूँचा है उन्हें सन्तुष्ट करने की
दृष्टि से भी कुछ किया जाये.
क्या एक और अग्रलेख द्वारा पिछले अग्रलेख में व्यक्त किये गये विचारों को एक
नया मोड़ देने की कोशिश की जाये ?
या-?
लेकिन कोई फ़ैसला हो नहीं पाया.
शंकर के लिए यह चर्चा धीरे-धीरे असह्य होती चली गया थी. अपने विचारों को
व्यक्त करने की उसकी आज़ादी में इस तरह ख़लल पड़ेगा - यह उसके लिए एक नया
अनुभव था. सम्पादक विद्याभूषण थे, और उन्होंने ख़ूद उसे यह आज़ादी दे रखी थी.
ख़ुद उसी ने तब एक प्रस्ताव रखा: सम्पादक की ओर से अगले अंक में एक टिप्पणी दे
दी जाय, कि पिछला अग्रलेख उनकी ग़ैर-हाज़िरी में उनके एक सहकारी सम्पादक ने
लिखा था जो पत्र की नीति से पूरी तरह परिचित नहीं थे; उस अग्रलेख में व्यक्त
विचार संपादक के नहीं थे, न जागृति की नीति के अनुरूप - इसलिए उसे वापस लिया जाता है.
बिपिन बाबू ने उसी दम इस सुझाव को स्वीकार कर लिया, लेकिन विद्या-~भूषण कुछ
असमंजस में दिखाई दिये. शंकर ने तब उनके असमंजस को दूर करने के लिए और भी
अधिक आग्रह दिखाया और उन्हें ज्यादा सोचने-विचारने का मौक़ा दिये बिना, ख़ुद
ही, उसी दम, वह टिप्पणी लिख भी डाली.
टिप्पणी छप गयी, और शंकर ने चपरासी के हाथ विद्याभूषण के पास अपना इस्तीफ़ा
भेज दिया.
कुछ ही देर बाद वह उसके कमरे में आ पहुँचे. उनके चेहरे पर हवाइयाँ उड़ रही थीं.
"क्या बात है ?... इस्तीफ़ा किस लिए ?"
"जो इतनी बात भी नहीं समझ सकता," शंकर का सारा दबा हुआ ग़ुस्सा भड़क उठा,
"उसके साथ एक दिन भी और काम करना..." और आगे वह कुछ नहीं कह पाया.
"मगर... आखिर बात क्या हुई ?" सचमुच ही विद्याभूषण भौंचक्के-से उसकी ओर
ताक रहे थे; "अगर उस अग्रलेख के इस प्रतिवाद को लेकर कोई बात है...तो यह
तो आपके ही सुझाव पर हुआ...आपने ही यह टिप्पणी ख़ुद लिखीं-"
"जी हाँ...ख़ुद मैंने ही वह टिप्पणी भी लिखी...और अपने हाथों अपनी फाँसी का
रस्सा भी तैयार किया," शंकर ने विद्रूपात्मक स्वर में जवाब दिया, " क्योंकि
आप..आपको ...अपनी फाँसी का रस्सा दूसरे के गले में कसने में ज़रा भी हिचक नहीं
थी....सम्पादक के रूप में अपना नाम छपाने का शौक़ ज़रूर आप में है, लेकिन बलि
का बकरा किसी दूसरे को बनाने में न कोई एतराज़ है, न कोई शर्म."
जब उसकी उस फटकार के बाद भी विद्याभूषण ठीक-ठीक समझ नहीं पाये कि उन्होंने
क्या ग़लती की, तब शंकर को ही सम्पादकों की इस परम्परा की उन्हें याद दिलानी
पड़ी थी कि वक़्त आने पर पत्र में छपी हर बात की पूरी जिम्मेदारी वे ख़ुद लेते
हैं, अपने सहकारियों द्वारा की जाने वाली ग़लतियों की भी...हालाँकि इस मामले
में तो शंकर ने उनके 'सहकारी' के रूप में कोई ग़लती भी नहीं की थी.
कुछ देर तक तो विद्याभूषण अवाक-से उसकी ओर ताकते ही बैठे रह गए उसके
त़अत पर, उसकी ही बग़ल में, और फिर एक दर्द-भरी आवाज़ में सिर्फ़ इतना ही
बोले: "आपने मुझे आख़ीर तक धोखे में रखा... उदयजी," और अपने दोनों हाथों में
सिर थाम लिया.
कुछ देर बाद जब उन्होंने सिर उठाया. तो उनका सारा चेहरा आँसुओं से गीला था.
अपनी भरी हुई आँखों से उसकी ओर ताकते हुए, भर्राये-से स्वर में वह बोले: "अगर
आपने ज़रा भी...मुझे थोड़ा भी यह बता दिया होता...कि आप बिपिन बाबू की बात से
सहमत नहीं हैं... तो मैं कभी ऐसा नहीं होने देता, उदयजी....मैं अन्दर से कमज़ोर
ज़रूर हूँ...बहुत ही कमज़ोर...लेकिन इस मामले में मैं आपका ही पक्ष लेता, और
बिपिन बाबू कुछ भी नहीं कर सकते थे..."
लेकिन शंकर उसके बाद भी नहीं पिघला. सम्पादकीय आत्म-सम्मान की भावना के जिस
एकान्त अभाव का उनमें उस घटना की बदौलत उसे पता लगा था उसने उसके अन्दर
उनके प्रति घृणा ही घृणा पैदा कर दी थी, और जितने ही वह दीन पड़ते गये थे उतनी
ही वह और भी बढ़ती गयी थी...
अगले दिन ही शंकर पटने से बनारस के लिए चल दिया था- शोभाराम के पास; जहाँ
रहकर उसने स्वतंत्र लेखन द्वारा जीविकोपार्जन करने के एक नया प्रयोग शुरू कर
दिया था. लेकिन पटना छोड़ देने पर भी विद्याभूषण के प्रति उसका वह क्रोध काफी
अरसे तक कायम रहा. साप्ताहिक जागृति की एक प्रति विद्याभूषण, शंकर के मना करने
पर भी, बराबर डाक से उसके नाम भेजते चले गये थे, और आखीर में तो बिना उसे खोले
ही उसने डाक से उनके पास लौटाना शुरू कर दिया था....
पर धीरे-धीरे, आखिर, उसके उस गुस्से में कमी हुई और एक बार किसी काम से बनारस
आने पर विद्याभूषण ने शोभाराम को ही बीच में डालकर सुलह करने के लिए एक तरह से
उसे मजबूर कर दिया. और, कुछ ही हफ्ते बाद जब १९३६ के अन्त में प्रान्तीय चुनाव
अभियान के दौरान जागृति को कुछ समय के लिए दैनिक रूप दो दिया गया, तब विद्याभूषण
के एकान्त अनुरोध को वह नहीं ठुकरा सका और उसे वापस पटने लौट जाना
पड़ा.
तब से, कम के कम सम्पादकीय नीति के मामले में, शंकर की आजादी में विद्याभूषण की
ओर से कभी कोई हस्तक्षेप नहीं हुआ; दूसरी ओर, कम्पनी के डाइरेक्टरों में उनके
अपने ही लोगों की संख्या बढ़ जाने की वजह से भी उनकी सत्ता को चुनौती देने वाला
भी कोई नहीं रह गया. यहीं नहीं, अपने अन्तर्द्वन्द के कारण जब-जब शंकर के लिए
एक जगह जमकर टिकना असंभव हो गया तब-~तब विद्याभूषण ने उसकी मदद की और,
उसके बाहर रहते हुए भी, उसे 'जागृति' का कुछ न कुछ काम देते रहे. आखिरी बार भी
शंकर का उनसे जो झगड़ा हुआ था वह एक अन्य प्रकार के ही मनोमालिन्य के कारण था,
सम्पादकीय नीति में उनके किसी हस्तक्षेप के कारण नहीं.
दूसरी ओर, नाम के मामले में विद्याभूषण की हमेशा की कमजोरी का शंकर ने भी बराबर
ही लिहाज किया था; नाम से ज्यादा कीमत उसके लिए आजादी से अपने विचारों के प्रकट
कर सकने की थी....अगर सन्तराम ने ही इस बार नाम वाली वह शर्त विद्याभूषण से न
मंजूर करायी होती को सम्पदक के रूप में अपना नाम न जाने की बात लेकर अब भी उसे
कोई शिकायत न होती.
लेकिन, अब जब उसने उन्हें पक्का वचन देने के बाद भी इस तरह उससे डिगते और एक
साल तक सम्पादक के रूप में अकेले अपने ही नाम के छपते रहने के लिए इस प्रकार
अब याचना-सी करते, देखा , तो वह भी फिर ज्यादा कुछ नहीं कह सका.
....किन्तु परिचित क्षेत्रों में यह बात कहाँ छिपी रह सकी थी कि जागृति का
वास्तविक सम्पादक अब शंकर ही था.
१९४१ में जर्मनी द्वारा सोवियत रूस पर आक्रमण किये जाने के बाद शंकर के अन्दर
अन्तर्राष्ट्रीय राजनीति के प्रति जो जबर्दस्त दिलचस्पी पैदा हो गयी थी वह इस
बीच बढ़ती ही गयी थी. १९४१ में उसने जागृति के अपने अग्र-~लेखों में सोवियत रूस
की सुनिश्चित विजय के पक्ष में तभी से दलीलें देनी शुरू कर दी थीं जब कि उसकी
हार पर हार होती जा रही थी और बहुतों के अनु-~मान के विपरीत- युद्ध की स्थिति के
अपने स्वतंत्र अध्ययन के आधार पर-यह भविष्यवाणी की थी कि सोवियत सेनाएं जर्मन
सेनाओं को अपनी भूमि में एक सी
मा तक ही घुसने देंगी--जिसके बाद लेनिनग्राद,
मास्को और स्तालिनग्राद को एक-दूसरे से जोड़ने वाली अपनी रक्षा-पंक्ति को एक
ऐसी अभेद्य दीवार साबित कर दिखाएंगी जिससे टकराकर जर्मन सैन्य-शाक्ति
क्षत-विक्षत हो जायेगी. अपनी इस भविष्यवाणी के पूर्ण होने के पहले ही
विद्याभूषण के साथ मनोमालिन्य हो जाने के कारण वह 'जागृति' को छोड़ बैठा था,
लेकिन १९४४ के शुरू में जब विद्याभूषण के जेल में रहते वक्त कुछ महीनों के लिए
वह फिर 'जागृति'में आ गया था तब वह भविष्यवाणी अक्षरश: सही साबित हो चुकी थीं.
और पिछले तीन साल के दौरान, जिस बीच वह फिर 'जागृति'से अलग था, अन्तर्राष्ट्रीय
मंच पर जो कुछ हुआ उसके फलस्वरूप सोवियत रूस के प्रति उसकी बढ़ती हुई आस्था ने
एक तरह से एक नशे की ही शक्ल अख्तियार कर ली.
इस बार जब १९४७ के शुरू में वह फिर से 'जागृति' में आया तब तक न सिर्फ द्वितीय
महायुद्ध समाप्त हो चुका था, वल्कि अन्तर्राष्ट्रीय राजनीति एक ऐसा मोड़ ले
चुकी थी जिसकी चार-पाँच साल पहले शायद ही किसी ने कल्पना तक ही हो. पूरे यूरोप
पर कब्जा कर चुकने के बाद भी हिटलरी नाजीवाद की, और दक्षिण-पूर्व एशिया को हड़प
लेने वाले साम्राज्यवादी जापान की पूरी हार हो चुकी थी; साथ ही, विजयी महान
राष्ट्रों में से भी ब्रिटेन और फ्रांस अब सिर्फ नाम के लिए ही महान राष्ट्र रह
गये थे. द्वितीय महायुद्ध शुरू होने के पहले जिस सोवियत रूस का अन्तर्राष्ट्रीय
रंगमंच पर कोई भी स्थान नहीं था, बल्कि जिसे सभी बड़े राष्ट्र अछूत की तरह देखते
आये थें, इस महायुद्ध में सबसे अधिक क्षति उठाकर भी वह आधे से अधिक यूरोप पर ही
नहीं, आधे से अधिक एशिया पर भी अधिकार जमा चुका था-क्योकि चीन की भी कम्युनिस्ट
पार्टी उसकी मदद से जापानियों के बाद च्यांग-कोई-शेक की पश्चिमी-समर्थित सरकार
को धराशायी करने में जुटी हुई, थी. दूसरी ओर, पश्चिमी अथवा तथाकथित पूँजी-~वादी
राष्ट्रों का नेता बन चुका था अमरीका, जो उस महायुद्ध से पहले यूरोप या एशिया
के मसलों से अपने को अलग ही रखता आया था.
इस तरह, प्राय: समूचा विश्व अब दो शिविरों में बँट गया था जिनमें से एक का नेता
था सोवियत रूस, दूसरे का अमरीका. जैसा नक्शा उभर रहा था उससे लग रहा था कि
दूसरे महायुद्ध की समाप्ति ने उसी समय तीसरे महायुद्ध का बीज रोपण कर दिया हैं
जिसमें पिछली मित्र आपसी शत्रु बनने जा रहे हैं.
