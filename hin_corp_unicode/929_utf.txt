<आ.ञ्><ंउसिच्><श्हन्टि घोवर्ड्हन्><शन्गेएट् श्हस्ट्रि डर्पन्><१९८८><षट्नकर् फट्हक्><आल्लहबड्><५४ टो ६१><२२००><श्हन्टि-शन्गेएट् श्हस्ट्रे डर्पन्><ढ्हनन्जय् खुमर्>

 इन गीतों को चार भागों में विभाजित किया जाता है और वे चार भाग (१) स्थायी
(२)अन्तरा (३) सच्चारी (४) आभोग के नामों से पुकारे जाते हैं. परन्तु आधुनिक समय
में कुछ ही ध्रुपद ऐसे सुनने में आते हैं जिनमें ये चारों विभाग हैं, अन्यथा
प्रत्येक गीत में स्थायी, अन्तरा ऐसे केवल दो विभाग होते हैं. जब से ख्याल-गायन
का प्रचार हुआ है, तभी से गीतों की रचनाएँ संक्षिप्त होने लगी हैं. प्राचीन काल
में गीतों को पाँच भागों में बांटा जाता था और वे विभाग इस प्रकार थे-
(१) उद्ग्राह (२) मेलापक (३) ध्रुव (४) अन्तरा (५) आभोग.
इस प्रकार हमने देखा कि गायन-शैलियों का अर्थ आधुनिक समय में प्रचलित गीतों के
प्रकारों से है. प्रत्येक प्रकार के गीत को गाने का ढंग अलग-अलग है और इस प्रकार
हम गाने के ढंग को ही गाने की शैली कहते हैं. उदाहरण के लिए ध्रुपद-गायन की
शैली, ख्याल-गायन की शैली, ठुमरी-गायन की शैली इत्यादि. नीचे कुछ प्रचलित
गायन शैलियो को विस्तारपूर्वक दिया जा रहा है.
ध्रुपद - ध्रुपद भारतवर्ष का एक प्राचीन गायन है. इसके आविष्कार के विषय में अभी
विद्वानों में मतभेद है. कुछ लोगों का कहना है कि इस गायन का आविष्कार १५वीं
शताब्दी में ग्वालियर के राजा मानसिंह तोमर ने किया. परन्तु कुछ लोगों का विचार
है कि वह १५वीं शताब्दी के पहले इस देश में प्रचलित था. इन लोगों के विचार से
ध्रुपद-गायन का आविष्कार १३वीं शताब्दी के लगभग हुआ. प्राचीन समय में ध्रुपद
-गायन को सबसे महत्वपूर्ण समझा जाता था. अकबर बादशाह के दरबार में जितने भी
उच्च गायक थे, सब ध्रुपद गाते थे. इन गायकों में तानसेन सर्वोच्च थे, जो
वृन्दावन के स्वामी हरिदास के शिष्य थे. तानसेन के अतिरिक्त भी अन्य कई
ध्रुपद-गायक थे जिनमें नायक बैजू, चिन्तामणि मिश्र, नायक गोपाल आदि प्रसिद्ध थे.
इनके रचे हुए ध्रुपद आज भी सुनने को मिलते हैं.
ध्रुपद-गायन गम्भीरता प्रधान है. इसकी भाषा भी उच्च कोटि की होती है. अधिकतर
ब्रज, हिन्दी और उर्दू भाषा के शब्द ध्रुपद प्रचार में हैं. इस गायन में वीर,
शान्त और श्रृंगार रसों की प्रधानता होती है. ध्रुपद को चारताल, तीव्रा,
सूलफाक,रूद्र, ब्रह्म आदि तालों गाया जाता है. इस गीत को साधा-~रणत: चार
भागों में बाँटा गया है जो स्थायी, अन्तरा, सच्चारी और आभोग कहलाते हैं.
प्रत्येक विभाग में चार अथवा चार से कम चरण हैं, परन्तु आजकल अधिकतर
स्थायी और अन्तरा ऐसे दो भाग इस गीत में सुनने को मिलते हैं. स्थायी के गीत की
स्वर-रचना अधिकतर मन्द्र तथा मध्य सप्तक में होती है तथा अन्तरा के गीत की स्वर
रचना अधिकतर मध्य और तार सप्तक के स्वरों में हुआ करती है. वास्तव में ऐसा
कोई नियम नहीं है. ध्रुपद-गायक गीत गाने के पूर्ब बिना ताल के देर तक, नोम-तोम
में राग का आलाप करते हैं. खटका, मुर्की, तान आदि का प्रयोग इस गान में नहीं
होता. परन्तु कण, मींड, गमक आदि की शोभा इस गायन में होती है तथा लयकारियों का
सुन्दर रूप देखने को मिलता है. दून, तिगुन, चौगुन, अठगुन, आड़, सम, विषम, अतीत,
अनायत आदि से ध्रुपद-गायन की शोभा बढ़ती है. कभी-कभी लयकारियों के साथ बोल-तानें
भी ली जाती हैं. ध्रुपद की संगीत पखावज पर की जाती है.
धमार - धमार नामक ताल में गायी जाने वाली होली को 'धमार' कहकर पुकारते हैं. धमार
ताल १४ मात्राओं का होता है. और इस ताल में जो गीत गाया जाता है उसे 'धमार' कहते
हैं. इस गीत में अधिकतर होली सम्बन्धी शब्द होते हैं अर्थात् राधा-कृष्ण और
कृष्ण-गोपियों की फागुन मास की लीलाओं का वर्णन इन गीतों में होता है.
ध्रुपद-गायक ही अधिकतर इस गीत को गाते हैं क्योंकि जिस प्रकार ध्रुपद की गायकी
है उसी प्रकार इसे भी गाते हैं. केवल अन्तर यह है कि ध्रुपद,धमार से कुछ अधिक
गम्भीर होता है. ध्रुपद की तरह इस गीत की भाषा 'ब्रज' हिन्दी अथवा उर्दू होती
है. इस गायन में ध्रुपद की तरह दून, तिगुन अथवा चौगुन, आड़ आदि विभिन्न प्रकार
की लयकारियों का चमत्कार सुनने को मिलता है. कभी कभी बोल-तानों का भी प्रयोग अनेक
लयों के साथ होता है. धमार ताल कुछ कठिन होने के कारण प्रारम्भिक विद्यार्थियों
को इस गीत के गाने में कुछ कठिनाई पड़ती है. इस गीत में स्थायी और अन्तरा में दो
भाग होते हैं. इस गायन में अधिकतर श्रृंगार-रस की प्रधानता होती है.
होली - ख्याल-गायक जब होली सम्बन्धी गीतों को विभिन्न तालों में गाते हैं तब वह गीत
'होली' कहलाता है. कहने का तात्पर्य यह है कि होली नामक गीत जिससे राधा-कृष्ण और
कृष्ण-गोपियों की फागुन मास की लीलीओं का वर्णन होता है. तथा जब धमार ताल में
गाया जाता है तब धमार कहलाता है तथा जब ख्याल गायक उसे त्रिताल, दीपचन्दी कहरवा
आदि तालों में गाते हैं, तब उसे 'होली' कहते हैं. धमार तथा होली में बहुत अन्तर
होता है. इन दोनों की गायन-शैलियाँ अलग-अलग हैं. होली में तान, आलाप,
पल्टे, खटके, मुर्की आदि का प्रयोग ख्याल-गायन की तरह होता है. इस गीत में स्थायी
और अन्तरा दो भाग होते हैं. इन गीतों को हम मौसमी गीत भी कह सकते हैं. होली को
अधिकतर फागुन में तथा होली के अवसर पर ही गाया जाता है.
ख्याल - 'ख्याल' फारसी भाषा का शब्द है. इसका अर्थ 'कल्पना' तथा 'विचार' है.
साधारण तौर पर रागों के नियमों का पालन करते हुए गाने वाला जब अपनी कल्पना से
तथा अभ्यास से आलाप, तान, ताल आदि से सजाकर जो गीत गाता है, उसे ख्याल कहते हैं.
इस प्रकार हम कह सकते हैं कि ख्याल-गायन वह शैली है; जिसमें गायक एक गीत को
विभिन्न आलाप, तान, ताल, खटका, मुर्की, अलंकारों आदि से सजाकर एक-से-एक नया
मनोहर रूप प्रदान करता है. इस गायन में स्वतन्त्रता अधिक होती है. ख्याल दो
प्रकार की होते हैं-विलम्बित ख्याल तथा द्रुत ख्याल.
विलम्बित ख्याल (बड़ा ख्याल) - कहते हैं कि इस गायन का आविष्कार १५वीं शताब्दी
में जौनपुर के बादशाह सुल्तान हुसेन शर्की ने किया तथा उन्होंने इस गायन को
सर्वप्रथम लोकप्रिय बनाया था. सदारग और अदारंग दो भाई जो मुगल काल के अन्तिम
बादशाह मुहम्मद शाह (१७१९-१७४०) के दरबार में नौकर थे, इस क्षेत्र में बहुत
प्रसिद्ध हैं. उन्होंने अनेक ख्याल अनेक रागों में बनाये तथा अपने शिष्यों को
सिख-~लाये, परन्तु ये दोनों भाई ख्याल कभी नहीं गाते थे क्योंकि ख्याल-गायन उस
समय कोई उच्च गायन नहीं समझा जाता था और ख्याल-गायकों का आदर भी नहीं होता था.
इस लिए दोई भाई ध्रुपद ही गाते थे जो सर्वश्रेष्ठ गायन माना जाता था. ग्वालियर
के हदू,हस्सू तथा नत्थू खाँ ने भी ख्याल-गायन का बहुत प्रचार किया. इनकी
शिष्य-परम्परा सदारंग और अदारंग से मानी जाती है.
इसका गायन विलम्बित लय में होता है और इसके गीत को स्थायी और अन्तरा दो भागों
में बाँटा गया है. इसकी प्रकृति गम्भीर होती है पर ध्रुपद-धमार की तरह नहीं है.
मुर्की,मींड,तान, पल्टे, बोलतान, बहलावे आदि का प्रयोग इसकी गायकी में सुन्दरता
प्रदान करती है. पहले बराबर की तान लेते हैं फिर दून,चौगुन और अठगुन की तान लेते
हैं. विभिन्न प्रकार की तानें, इस गायकी में सुनने को मिलती हैं, जैसे-सपाट तान,
कूटतान,छूट की तान, गमक की तान, आलकारिक तान, फिरत की तान इत्यादि. इस गायकी की
गीतों में अधिक-~तर कृष्ण-लीलाओं का वर्णन, उत्सव-प्रसंग, ऋतु-वर्णन, श्रृष्टि-
सौन्दर्य अथवा श्रृंगारिक वर्णन होता है. इस गायकी में श्रृंगार रस, शान्त रस
अथवा करुण रस की प्रधानता होती है. अधिकतर इस गीत में विलम्बित तानों का
प्रयोग होता है, जैसे- एकताल, झूमरा, तिलवाड़ा, आड़ा - चौताल, धीमा त्रिताल
आदि. प्राचीनकाल में जिस प्रकार ध्रुपद-गायन का प्रचार था उसी प्रकार आधुनिक
काल में ख्याल-गायन बहुत लोकप्रिय हो गया है.
द्रुत ख्याल (कव्वाली ख्याल अथवा छोटा ख्याल) - इस गीत की उत्पत्ति १४वीं
शताब्दी में अमीर खुसरू द्वारा मानी जाती है. लोगों का कहना है कि अमीर खुसरू ने
सर्वप्रथम कव्वाली ख्याल का प्रचार किया और उसी को आजकल द्रुत अथवा छोटा ख्याल
कहकर पुकारते हैं. इस लिए बहुत-से कव्वाल अपना सम्बन्ध अमीर खुसरू से जोड़ते
हैं.
इस गीत की रचना बड़े ख्याल की तरह संक्षिप्त होती है अर्थात् इस गीत की कविता
बहुत छोटी होती है. इसमें स्थायी तथा अन्तरा दो भाग होते हैं. इन गीतों में
श्रृंगार अथवा करुण रस प्रधानता होता है. इसकी गायन-शैली बड़े ख्याल की तरह
होती है तथा आलाप तान, खटका, मुर्की अलंकार, बोल-तान, बोल-आलाप आदि का प्रयोग
होता है. बड़े ख्याल तथा छोटे ख्याल में सबसे बड़ा अन्तर लय का है. बड़े ख्याल
की लय विलम्बित होती है तथा छोटे ख्याल की लय मध्यम अथवा द्रुत होती है. इस गीत
में एकताल, त्रिताल, झपताल, रूपक आदि मध्य ताल के तालों का प्रयोग होता है.
सदारंग तथा अदारंग के रचे हुए बहुत-से ख्याल सुनने में आते हैं. आजकल
ख्याल-गायन की लोकप्रियता दिन-प्रतिदिन बढ़ती जा रही है.
टप्पा - टप्पा-गायन का प्रचार सर्वप्रथम गुलाम नवी शोरी ने किया था, इसलिए इन्हें
इसका आविष्कारक मानते हैं. टप्पा-गायन की शैली ख्याल, ध्रुपद दोनों से ही अलग
होती है. इसमें गीत के शब्द बहुत कम होते हैं तथा स्थायी-अन्तरा ऐसे दो भाग होते
हैं. इस गीत की रचना अधिकतर पंजाबी भाषा में होती है. इस गायन की प्रकृति
क्षुद्र मानी जाती है और इसमें श्रृंगार-रस प्रधान होता है. क्षुद्र प्रकृति के
राग, जैसे-काफी, भैरवी, खमाज, झिंझोटी, पीलू आदि में इसे गाया जाता है. इस गायन
में एक विशेष प्रकार का ताल प्रयोग में लाया जाता है जिसे टप्पा ताल कहकर
पुकारते हैं. ख्याल की तरह इसमें खटके, मुर्की, मींड, तान आदि का सुन्दर रूप
देखने को मिलता है. परन्तु इसकी तानें ख्याल की तरह न होकर चपल तथा पेंचदार
होती है. तानों को गले की तैयारी के साथ अनेक टुकड़ो में रुक-रुक कर कहा जाता
है. इस प्रकार तानों का इसमें विशेष प्रयोग होता है और बड़े अभ्यास के बाद ही
इस गायकी को अपनाया जा सकता है. इस गायकी का प्रचार पंजाब में अधिक है. ध्रुपद,
धमार गाने वालों को इस गायन में अड़चन मालूम पड़ती है. परन्तु आधुनिक समय में
एक ही गायक ख्याल, धमार, ध्रुपद, ठुमरी, टप्पा आदि विभिन्न प्रकार की गायन-
शैलियों को गाता है.
ठुमरी - ठुमरी-गायन के आविष्कार के विषय में अभी कुछ निश्चित नहीं कहा जा सकता.
कुछ विद्वानों का विचार है कि इसका आविष्कार लखनऊ में हुआ, पर किसने किया, यह
नहीं कहा जा सकता. इसका प्रचार लखनऊ के नवाबों के दरबार में खूब हुआ और सम्भव है
उसी समय इसका आविष्कार भी हुआ हो.
यह गायन अत्यन्त मधुर तथा रसीला होता है. इसमें गीत बहुत संक्षिप्त होते हैं,
जिनके स्थायी और अन्तरा ऐसे दो भाग होते हैं. इसको क्षुद्र प्रकृति का गायन समझा
जाता है. परन्तु यह गायन बहुत लोकप्रिय है. क्षुद्र प्रकृति के रागों में जैसे
काफी, खमाज, तिलक, कामोद, पीलू, झिंझोटी, तिलग, बरवा, माड आदि की तरह इसे भी
गाते हैं. इस गायन में राग की शुद्धता पर विशेष ध्यान नहीं दिया जाता तथा गायक
जान-बूझकर भिन्न -भिन्न रागों का मिश्रण करके अपने गायन को मधुर बनाता है. इस
गायन में मुर्की, खटका, पल्टा, छोटी-छोटी तान, बोलतान, बोल-आलाप आदि सुन्दरता
प्रदान करते हैं. छोटी-छोटी तानें तथा बोल-आलाप मन को हरने वाले होते हैं.
गायक गीत के शब्दों को अनेक भावों के साथ स्वर के माध्यम से व्यक्त करता है.
इसके गायन में पंजाबी तथा दीपचन्दी तालों का प्रयोग अधिक होता है,परन्तु
तीनताल,कहरवा आदि में भी ठुमरियाँ गायी जाती हैं. ठुमरी में श्रृंगार-रस की
प्रधानता होती है. इस गीत में अधिकतर राधा-कृष्ण की प्रेम-लीलाओं का वर्णन,
विरह का वर्णन अथवा नख-शिख-वर्णन होता है. कुल तीन प्रकार की ठुमरियाँ सुनने
में आती हैं- (१) लखनऊ की ठुमरी, (२) बनारसी ठुमरी, (३) पंजाबी ठुमरी. पंजाबी
ठुमरी में टप्पा का अग देखने को मिलता है.
वर्तमान समय में ठुमरी-गायन का प्रचार अधिक हो रहा है तथा इससे मनोरंजन भी अधिक
होता है.
सरगम - किसी राग के स्वरों की मधुर रचना, जो किसी ताल में बँधी होती है, सरगम
कहलाती है. सरगम भिन्न-भिन्न तालों में गायी जाती है, जैसे-तीनताल, झपताल, एकताल
इत्यादि. सरगम के दो भाग होते हैं, जो स्थायी और अन्तरा कहलाते हैं. राग को
सीखने से पहले उसका सरगम अवश्य सीखना चाहिए. इससे राग में लगने वाले स्वरों का
ज्ञान होता है. सरगम को स्वर-मालिका या सुरावर्त आदि नामों से भी पुकारा जाता
है.
लक्षण-गीत - जिस गीत में राग के लक्षणों का वर्णन होता है उसे राग का लक्षण
गीत-कहते हैं. लक्षण-गीत की रचना छोटे ख्याल की तरह होती है और जिन तालों में
मध्य लय से ख्याल गाये जाते हैं उन्हीं में लक्षण-गीत भी गाये जाते हैं. इस गीत
में राग के लगने वाले स्वर,राग के वादी-संवादी स्वर, राग का समय, राग की जाति आदि
सब बातों का वर्णन होता है. इस गीत की रचना राग के स्वरों में ही होती है. इसके
स्थायी और अन्तरा ऐसे दो भाग होते हैं. राग को सीखने के लिए उसका लक्षण-गीत याद
किया जाता है जिससे राग की जानकारी प्राप्त होती है.
तराना- तराना भी एक प्रकार का आधुनिक गायन है. इसके गीत के स्थान पर ओद,नीं,
दीम, त न, न न, ता ना, ना, दिर आदि शब्दों का प्रयोग करते हैं. तराने की लय
द्रुत होती है. लय का महत्व इस गायन में अधिक होता है. द्रुत लय में अर्थहीन
बोलों को कहने में अभ्यास की आवश्यकता पड़ती है. तराने की लय धीमे-धीमे बढ़ायी
जाती है. द्रुत लय में तानों का प्रयोग बहुत भला मालूम पड़ता है. कुछ लोग द्रुत
लय में तानों का प्रयोग बहुत भला मालूम पड़ता है. कुछ लोग द्रुत लय में सितार
के बोलों को मुँह से कहते हैं. तराने के बोल अर्थहीन होने से इस गायन में स्वर
तथा लय की प्रधानता होती है.
