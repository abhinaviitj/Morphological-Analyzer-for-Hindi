<शोचिअल् श्चिएन्चे><फ्हिलोस्प्ह्य्><अस्ह्डेव् स्हल्य><ंअड्ह्यमक् श्हस्ह्ट्र अउर्   लल् भनर्सिडस्><ढेल्हि><५० टो ५५><२३००><अस्ह्डेव्-ंअड्ह्यमक् श्हस्ह्ट्र अउर् विग्रह्> 

किंतु यहां स्कंधों की कारणता के प्रसंग में नागार्जुन की युइत में
एक दूसरी कठिनाई भी है, वह यह कि महाभूत स्कंधों के किस प्रकार के कारण
हैं? ये स्पष्टत: उपादान कारण हैं. अब उपादान कारण के सम्बन्ध में वह आपत्ति
लागू नहीं होती जो नागार्जुन ने उठाई है, क्योंकि उपादान कारण कार्य में
विद्यमान रहता है और इस कार्य की विद्यमानता कारण की विद्यमानता के साथ
ही सम्भव हो सकती है, इसके बिना नहीं. इस प्रकार उनके इस प्रश्न का कि "यह
कारण सत्-रूप का है या असत् रूप का?" उत्तर होगा कि यह सत्-रूप का कारण है
क्योंकि सब उपादान कारण अपने कार्य की विद्यमानता में विद्यमान रहते हैं.
यदि कहें कि कार्य की उत्पत्ति अनन्तर होती है, तो इसका उत्तर होगा कि
वस्तुत: यह आवश्यक नहीं है यद्यपि कारण-कार्य-संबंध की तार्किक संरचना के
अनुसार यह आवश्यक हो सकता है. भूत और भौतिक या स्वर्ण और कुंडल इसी प्रकार
के कारण-कार्य हैं पूर्वापरता जिनमें नहीं रहती जबकि बुनना और वस्त्र इस
प्रकार के नहीं हैं. किन्तु मान लें कि स्वर्ण और कुण्डल के समान उपादान
कारण के सब कार्य यद्यपि कारण की विद्यमानता में ही विद्यमान रहते हैं
किंतु उत्पन्न कारण के अनन्तर ही होते हैं, तब नागार्जुन की आपत्ति
का क्या उत्तर होगा? तब इसका उत्तर होगा कि यह कार्य के सत्: विद्यमान:
होने पर ही उसका कारण होता है और यह कार्य अपने कारण की विद्यमानता में
ही विद्यमान रह सकता है. इस पर नागार्जुन की आपत्ति होगी कि उनका प्रश्न
शुद्ध रूप से आकारात्मक है: सत् कार्य को कारण की अपेक्षा ही नहीं हो सकती,
वह तो है ही, और कार्य असत् होने पर कोई वस्तुस्थिति कारण कैसे कही जा सकती
है, क्योंकि कोई घटना कार्य के बल पर ही कारण होती है? इसका उत्तर होगा कि
उपादान कारण के प्रसंग में कार्य की उत्पत्ति होने पर ही कोई वस्तुस्थिति
कारण कही जाती है, जैसे स्वर्ण स्वत: कारण नहीं है, कुण्डल के उत्पन्न
होने पर ही उसका कारण है, अथवा स्वर्णकार के लिए वह कुण्डल की उत्पत्ति के
पूर्व, उसके असत् होने पर भी, उसका भावी कारण है. जहां तक सत् कार्य को कारण
की अपेक्षा नहीं होने का प्रश्न है, उसके सम्बन्ध में हमने ऊपर कहा ही है
कि कार्य को अपनी विद्यमानता में ही उपादान कारण की अपेक्षा होगी: स्वर्ण
के तिरोभाव से कुण्डल स्वत: तिरोभूत हो जाएंगे: रूई के क्षय से वस्त्र का
स्वत: क्षय हो जाता है. इसलिए भूत और स्कंध की कारण-कार्यता के प्रसंग में
नागार्जुन को हमारा उत्तर होगा कि स्कंध को अपनी विद्यमानता में ही भूत
की आवश्यकता है और स्कन्ध की विद्यमानता में ही भूत उसका कारण होता है.
अनुत्पन्न स्कंधों का भूत संभाव्य कारण होता है--अर्थात् उसमें स्कन्धों
की उत्पत्ति की योग्यता निहित रहती हैं. ७. संस्कृत-परीक्षा संस्कृत धर्मों
के याथार्थ्य के विरुद्ध नागार्जुन निम्न प्रकार से युइत प्रस्तुत करते
हैं: १. स्कन्ध, आयतन, धातु को संस्कृत-लक्षण कहा जाता है. `संस्कृत-लक्षण'
का अर्थ है उत्पाद, स्थिति, भंग का समाहार. अब प्रश्न है कि संस्कृत-लक्षण
का उत्पाद स्वयं संस्कृत-लक्षण है या कि असंस्कृत-लक्षण? यदि संस्कृत कहें
तो उसे स्वयं भी त्रिलक्षणी होना चाहिए क्योंकि त्रिलक्षणी से सब संस्कृत
धर्मों का अव्यभिचार है, इस प्रकार उत्पाद को त्रिलक्षणी ही होना चाहिए.
किन्तु तब वह लक्षण नहीं रह कर लक्ष्य हो जाएगा. २. दूसरा प्रश्न है कि
ये लक्षण व्यस्त हैं या समस्त? ये व्यस्त नहीं हो सकते क्योंकि तब एक काल
में तीनों के न रहने से त्रिलक्षणी नहीं होगी, और समस्त भी नहीं हो सकते,
क्योंकि एक ही क्षण में इनकी विद्यमानता असम्भव है. ३. संस्कृत-लक्षण स्वयं
नहीं हो सकते, क्योंकि यदि उत्पादन का उत्पाद मानें तो अनवस्था दोष होगा.
१. प्रथम का उत्तर यह है कि उत्पाद संस्कृत-लक्षणों को लक्षित करने वाले
तीन लक्षणों में से एक है, इस प्रकार वह त्रिलक्षणात्मक लक्ष्य नहीं हो
सकता, परिणामत: वह इस अर्थ में संस्कृत भी नहीं हो सकता, किन्तु तब वह
संस्कृत से अतिरिक्त और कुछ भी नहीं हो सकता क्योंकि वह संस्कृत धर्म का
एक लक्षण है. नागार्जुन का यह प्रश्न ऐसा ही है जैसा कोई सांख्य से प्रश्न
करे कि सत्त्व गुण प्रकृति है या अप्रकृति? स्वभावत: उसका उत्तर होगा कि
सत्त्व प्रकृति नहीं होकर प्रकृति-गत है. अवश्य यहां यह आपत्ति हो सकती है
कि त्रिगुण अनिवार्यत: समस्त हैं. किन्तु यहां प्रश्न समस्तता-व्यस्तता का
नहीं है बल्कि अंशांशी सम्बन्ध का और लक्षण के लक्ष्य होने का है. इस प्रकार
त्रैलक्षण्य और त्रैगुण्य में साम्य है. दूसरा प्रश्न लक्षण-लक्ष्य भेद का
है, उसमें भी वास्तव में इनमें साम्य है--संस्कृतता त्रैलक्षण्य से पृथक्
कुछ नहीं है जिस प्रकार प्रकृति त्रैगुण्य से पृथक् कुछ नहीं है. २. दूसरी
आपत्ति में पहले यह अपेक्षा की गई है कि त्रिलक्षणी के तीनों लक्षण युगपद्
होंगे और तब इस अपेक्षा को असंभव बताया गया है. किन्तु इस अपेक्षा के लिए
क्या युइत है? तीनों लक्षण एक-साथ होने पर त्रिलक्षणी हो इस प्रतिज्ञा
के लिए कोई औचित्य नहीं है, आनुक्रमिक होने पर भी त्रिलक्षणता हो सकती है,
केवल यह आवश्यक होगा कि तीनों का यह अनुक्रम घटित पूर्णत: और अनिवार्यत: हो,
अर्थात् यह अनुक्रम कालिक और तार्किक दोनों होना चाहिए. किन्तु वास्तव में
बौद्ध उत्पाद-स्थिति-भंग में आनुक्रमिकता के साथ एक-क्षणता भी मानते हैं
और यह इस कारण सम्भव है कि उत्पाद भंग में और भंग उत्पाद में निरन्तर लय
होता है और स्थिति कोई वास्तविक काल या वास्तविक अवस्था नहीं होकर उत्पाद
और भंग के बीच केवल एक अवधारणात्मक व्यवधान की वाचक है. किन्तु इनमें
एकक्षणता नहीं मानकर आनुक्रमिकता मानने पर भी समस्तता मानी जा सकती है,
जैसाकि हमने ऊपर कहा. `जातस्य हि ध्रुवं मृत्यु' में यही अभिप्रेत है.
इनके ऐसा नहीं होने में क्या मुइत है?  उत्पद्यमान के उत्पाद का
निषेध इस निषेध के लिए आचार्य निम्न पूर्वपक्ष प्रस्तुत करते हैं: उत्पाद
उत्पद्यमान की उत्पत्ति करता है क्योंकि घटोत्पत्ति-क्रिया की अपेक्षा
से घट की उत्पद्यमानता प्रतीत होती है. इसके विरुद्ध वे कहते हैं-- "जब
उत्पाद के पूर्व कोई अनुत्पन्न घट नहीं है तो उसकी उत्पत्ति-क्रिया की
अपेक्षा करके उत्पाद कहना ठीक नहीं." अपनी इस युइत का वे पूर्वपक्ष की
ओर से उत्तर देते हैं कि, "यद्यपि उत्पाद के पूर्व घट नहीं है तथापि घट
उत्पन्न होकर घट-संज्ञा का लाभ करेगा." इसके प्रतिवाद में आचार्य कहते
है--"ऐसा नहीं है, क्योंकि जब उत्पाद-क्रिया प्रवृत्त होती है तो उस समय
का वर्तमान पदार्थ घट-संज्ञा-~लाभ करता है, किन्तु जब भाव अनागत है तो
उससे क्रिया का सम्बन्ध ही नहीं हो सकेगा और परिणामत: तद्विषयक क्रिया
की प्रवृत्ति भी नहीं हो सकेगी. तब कौन घट उत्पन्न होकर घट-संज्ञा-लाभ
करेगा? क्रिया के अघट के आश्रित होने के लिए निश्चित करना होगा कि यह अघट
क्या है? यह पट है या अभावमात्रता है? यदि प्रथम है तो समस्या दुहरी हो
जाएगी. एक तो जो समस्याएं घट की उत्पत्ति को लेकर है वे जयों की त्यों पट
की उत्पत्ति को लेकर होंगी और दूसरी समस्या होगी कि उत्पद्यमान पट उत्पन्न
होकर घट कैसे हो जाएगा?"  आचार्य यहां आगे प्रश्न करते हैं--"आपके मत से
उत्पद्यमान पदार्थ को उत्पाद उत्पादित करता है, किन्तु तब प्रश्न होगा कि
इस उत्पाद को दूसरा कौन उत्पाद करेगा? यदि एक उत्पाद को उत्पन्न करने के
लिए दूसरे उत्पाद की अपेक्षा है तो अनवस्था-दोष होगा, यदि उत्पाद स्वत:
उत्पन्न हो जाता है तब सभी कुछ स्वयं क्यों नहीं उत्पन्न हो जाता?" इस
युइत को आचार्य और आगे बढ़ाते हैं--वे कहते हैं, "उत्पाद का विद्यमान
से सम्बन्ध वृथा है क्योंकि वह तो पहले से ही उत्पन्न है, अनागत से उसका
सम्बन्ध हो नहीं सकता, क्योंकि जो है ही नहीं उससे सम्बन्ध कैसा? और तीसरी
कोई कोटि ही नहीं है, तब उत्पत्ति कैसे होगी? क्या स्वत: होगी? यदि यह मानें
तो अव्यवस्था होगी क्योंकि तब घट के बजाय पट और पट के बजाय घट उत्पन्न
हो जाएगा. फिर उत्पाद को भी उत्पन्न होना चाहिए, उसके लिए अन्य उत्पादक
उत्पाद की अपेक्षा होगी. किन्तु ऐसा मानने पर अनवस्था होगी. यदि कहें कि
उत्पाद अपना और पर का दोनों का उत्पाद करता है जैसे प्रकाश अपना और पर का
दोनों का प्रकाश करता है, तो यह भी अयुक्त है, क्योंकि प्रकाश अपना या पर का
किसी का भी प्रकाश नहीं करता क्योंकि प्रकाश तमोनाश है. प्रकाश तमसाच्छादित
हो तब अपने से प्रकाशित हो. पर को यह इसलिए प्रकाशित नहीं कर सकता क्योंकि
पराच्छादक तम प्रकाश-देश में नहीं रहता जो उससे प्रकाश का सम्पर्क हो.
इसलिए यह उपमा असिद्ध है. जहां तक उत्पाद की स्वोत्पादकता का प्रश्न है
वहां यह भी प्रश्न होगा कि उत्पाद उत्पन्न होकर अपना उत्पाद करता है या
अनुत्पन्न रह कर ही? उत्पन्न उत्पाद को अपर से क्या प्रयोजन? अनुत्पन्न
उत्पाद अपना उत्पाद करेगा कैसे?"  यहां प्रथम आक्षेप है कि "उत्पाद का अभाव
से कैसे सम्बन्ध होगा?" यहां आचार्य से स्पष्टीकरण अपेक्षित है कि उत्पाद
के वस्तु से सम्बन्धित होने का क्या अर्थ है? उत्पाद वस्तु का होता है,
वस्तु अनस्तित्व से अस्तित्व में आती है तब उसे उत्पाद कहा जाता है. यहां
`वस्तु का अनस्तित्व से अस्तित्व में आना' इस प्रतिपत्ति पर आक्षेप किया
जा सकता है कि ऐसा कुछ `वस्तु' नहीं हो सकता जिसका अस्तित्व पर नहीं हो.
`वस्तु' पद के वाच्यों में चैत्त और भौतिक दोनों को सम्मिलित कर लेने पर यह
आक्षेप उचित है और तब कहा जा सकता है कि वस्तु के घटित होने का प्रथम क्षण
उसका अस्तित्व में आना है और यही उसका उत्पाद है. इस प्रकार उत्पाद स्वयं
कोई वस्तु या क्रिया नहीं है. जैसे मन में किसी विचार, कल्पना, भावना का
घटित होना उसका अस्तित्व में आना है और भौतिक वस्तु-विषयक भावना का भौतिक
रूप में घटित होना भौतिक वस्तु का अस्तित्व में आना है, यही उनका उत्पाद है.
अवस्तुत्व में, अभाव-मात्रता में, वस्तु की उत्पत्ति कैसे होती है, यह एक
बहुत गुह्रा रहस्य है, किन्तु यह प्रश्न यहां हमारे लिए विचारणीय नहीं है.
यहां विचारणीय केवल यह है कि उत्पाद के वस्तु से अथवा उसके अभाव से संबंध
की बात कोटिभ्रम है. नागार्जुन कहते हैं, "जब उत्पादन-क्रिया प्रवृत्त होती
है तो उस समय का वर्तमान पदार्थ घट-संज्ञा-लाभ करता है किंतु जब भाव अनागत
है तो उससे क्रिया का सम्बन्ध ही नहीं हो सकेगा." इस कथन में वास्तव में
कुंभकार द्वारा घट-निर्माण का निदर्श सम्मुख है और तब उसमें अनावश्यक रूप
से समस्या प्रस्तुत की जा रही है. कुंभकार की चाक-क्रिया उस समय के वर्तमान
पदार्थ: मिट्टी: में प्रवृत्त होती है और वह पदार्थ घट-संज्ञा-लाभ करता है.
तब इसमें क्या समस्या है? नागार्जुन समस्या उठाते हैं कि "किन्तु भाव-घट
तो अनागत है तब उससे क्रिया का सम्बन्ध कैसे हो सकता है?" इसका उत्तर है
कि यह सम्बन्ध होना अपेक्षित ही नहीं है क्योंकि यह क्रिया है ही इसलिए
कि घट को अस्तित्व में लाना है. इसलिए उत्पाद-क्रिया का सम्बन्ध उत्पाद्य
वस्तु से यह है कि उस वस्तु के उत्पन्न हो जाने पर वह अवसित हो जाती है.
किन्तु सब उत्पत्तियों को उत्पाद-क्रिया-मूलक भी नहीं कहा जा सकता, उदाहरण:
घट-कल्पना और घट-निर्माणेच्छा की उत्पत्ति को उत्पाद-क्रिया मूलक नहीं कहा
जा सकता. जो भी हो, जहां उत्पत्ति उत्पाद-क्रिया-मूलक है वहां क्रिया का
सम्बन्ध कल्पना, इच्छा से एक होता है, उपकरणों से दूसरा और उत्पाद्य वस्तु
से तीसरा, इनमें तीसरा सम्बन्ध अनागत वस्तु से विगत और वर्तमान कल्पना के
माध्यम से होता है और वह यह होता है कि क्रिया वस्तु की उत्पत्ति के साथ
अवसित हो जाती है. नागार्जुन दूसरी आपत्ति इस प्रश्न के साथ उठाते हैं कि
"उत्पाद कैसे उत्पन्न होता है? परत: या स्वत:? यदि परत: तो अनवस्था-दोष
होगा और स्वत: तो अव्यवस्था होगी." किंतु परत: उत्पाद कहने से अनवस्था दोष
क्यों होगा? इसका कारण यह नहीं है कि यदि प्रत्येक वस्तु की उत्पत्ति अन्य
से मानी जाय तो फिर हम कहीं रुक नहीं पाएंगे: घट की उत्पत्ति कुम्हार और
मिट्टी से, कुम्हार और मिट्टी की अपने उत्पादकों से, उनकी अन्य उत्पादकों
से...आदि: क्योंकि इससे घट की उत्पत्ति की व्याख्या में कोई बाधा नहीं आती.
इसका कारण यह है कि प्रत्येक उत्पन्न वस्तु का जैसे उत्पाद के साथ योग
होता है उसी प्रकार उत्पाद का भी अन्य उत्पाद के साथ होना उत्पाद का परत:
उत्पाद है और अन्य उत्पाद से योग नहीं होना उत्पाद का स्वत: उत्पाद. इस
प्रकार नागार्जुन का प्रश्न है कि, "उत्पाद किसी दूसरे उत्पाद से उत्पन्न
होता है कि स्वत:? यदि हम प्रथम विकल्प स्वीकार करते हैं तो इस उत्पाद के
उत्पादक उत्पाद को अपने उत्पाद के उत्पादक उत्पाद की अपेक्षा होगी और इस
प्रकार अनंत क्रम आपान होगा, यदि उत्पाद की उत्पत्ति अन्य वस्तुओं के उत्पाद
के विपरीत स्वत: ही होती है तो दूसरी सब वस्तुएं भी स्वत: ही उत्पन्न हो
सकती हैं." उत्पाद की उत्पत्ति की बात की भ्रांतता पर हम ऊपर विचार कर आये
हैं, उसके बाद प्रकाश के आत्म-प्रकाशन से इसकी उपमा पर विचार अनावश्यक हो
जाता है. किन्तु नागार्जुन ने प्रकाश के स्वत:प्रकाशन के प्रश्न पर यहां
पृथक् विचार भी किया है और इस प्रश्न पर अन्य दार्शनिकों ने भी पर्याप्त
विचार किया है इसलिए यहां यह स्वतंत्र रूप से भी विचारणीय है. नागार्जुन
के अनुसार "यदि कहें क उत्पाद अपना और पर का दोनों का उत्पाद करता है जैसे
प्रकाश अपना और पर का दोनों का प्रकाशन करता है तो यह भी अयुक्त है,
क्योंकि प्रकाश अपना और पर का किसी प्रकाशन नहीं करता, क्योंकि प्रकाश
तमोनाश है. प्रकाश तमसाच्छादित हो तब अपने से प्रकाशित हो. प्रकाश पर को
इसलिए नहीं प्रकाशित कर सकता क्योंकि पराच्छादक तम प्रकाश-देश में नहीं
रहता जो उससे प्रकाश का सम्पर्क हो. इसलिए यह उपमा असिद्ध है." यहां
"प्रकाश द्वारा अपना प्रकाशन" में प्रकाशन का द्वित्व कल्पित है जो कि
`स्वप्रकाशत्व' पद में आवश्यक रूप से नहीं है. "प्रकाश अपने को प्रकाशित
करता है" कहना ऐसा ही है जैसा यह कहना कि "तम अपने को आच्छादित करता है," और
ये दोनों कथन ऐसे ही हैं जैसे यह कहना कि वृक्ष अपने को वृक्षायित करता है,
ध्वनि अपने को ध्वनित करती है आदि. `प्रकाशन' दृश्यकरण करना है. `घट दिखायी
देता है' का अर्थ है "घट से प्रकाश-किरणें चलकर चक्षु का स्पर्श करती हैं"
अथवा `चक्षुरिन्द्रिय से प्रकाश-किरणें चल कर घट को वलयित करती है." इस
प्रकार `दिखायी देना' `प्रकाशान्वित होना' ही है. अब `प्रकाश का प्रकाशन'
भी प्रकाशन का दिखायी देना ही है, और कुछ नहीं. इस प्रकार वास्तव में
सब दिखायी देना समान रूप से प्रकाशित होना है. और सब प्रकाशनों में कोई
आधार ही प्रकाशित होता है, प्रकाश प्रकाशित नहीं होता. किन्तु यदि यह मान
ही लें कि दीपक की लौ स्वप्रकाशित प्रकाश है तो भी इसमें प्रकाश द्वारा
अपने पर प्रकाशन-क्रिया घटित करने की बात अयुक्त होगी, उस अवस्था में
`प्रकाश घटित होता है' यह कहना ही उपयुक्त होगा. अथवा यह कह सकते हैं
कि `प्रकाश प्रकाशमान है' जो कहने के बराबर ही है कि `प्रकाश प्रकाश है.'
प्रकाश के आत्मप्रकाशन का आचार्य भी निषेध करते हैं किन्तु ऐसे कि उसमें
उसका ही मूलोच्छेद हो जाता है. अब प्रकाश है यह स्पष्ट है, यह भी स्पष्ट
है कि प्रकाश होने पर वस्तुएं दिखायी देती है और उसके अभाव में वे दिखायी
नहीं देतीं. तब दार्शनिक के लिए इसमें कोई संदेह उठाने के लिए कहां अवकाश
है? उसके लिए अवकाश इस अनुभव या तथ्य का स्वरूप बोधगम्य बनाने में है. किन्तु
यदि कोई दार्शनिक इस अनुभव का ही निषेध करता है तो वह उसे दिये गए आतिथ्य
का निरादर करता है. इस पर कहा जा सकता है कि किसी अनुभव का निषेध व्यापक
या उच्चतर अनुभव के स्वरूप के उद्घाटन में सहायक हो सकता है और निश्चय ही
यह उद्घाटन महत्तर अर्थ को प्रकट करता है, जैसे दार्शनिकों द्वारा भौतिक
के अस्तित्व में सन्देह ज्ञान और सत् के स्वरूप को निरपेक्षत: समझने के
प्रयोजन को सिद्ध करता है. वास्तव में नागार्जुन का प्रयोजन भी यही है.
किन्तु जैसाकि अभी हम देखेंगे, उनकी यह युइत उनकी पिछली युइतयों से भी
अधिक अयुक्त है. उनके अनुसार "प्रकाश अपना और पर का किसी का प्रकाशन नहीं
करता." क्यों? क्योंकि "प्रकाश तमोनाश है. उसके तमोनाशक होने से यह आपादित
होता है कि वह आत्म-प्रकाशन तभी कर सकता है यदि वह पहले तमसाच्छादित हो."
किन्तु तब पर के प्रकाशन में क्या कठिनाई है? इस पर उनका उत्तर है कि "पर
का प्रकाशन वह इसलिए नहीं कर सकता क्योंकि पराच्छादक तम प्रकाश-देश में
नहीं रहता और इससे प्रकाश का उससे सम्पर्क ही नहीं हो पाता."
