<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><एड्,  ढर् आअग्हट्><१९८७><शन् - छेन्ट्रल् णेत्स् आगेन्च्य् फ्व्ट्.ळ्ट्ड्.><णेत् ढेल्हि><५४-५६><२०८०><एड्,य्-आअग्हट् ढर् आअग्हट्> 

जब भी किसी परिचित, मित्र रिश्तेदार या सहयोगी की मृत्यु हो जाती है तो
मैं अपने ही ढंग से उसकी मृत्यु के पीछे मनोवैज्ञानिक कारणों का जायजा
लेना शुरू कर देता हूँ हालांकि जानता होता हूँ कि किसी की मृत्यु का कोई
कारण नहीं भी हो सकता, खासकर उस वक्त जब मृत्यु का झपट्टा लगता है. एकाएक
हार्टफेल हो जाने से किसी की चन्द मिनटों में ही मृत्यु हो जाये और उसके
बाद उसके घर वाले यह कहते पाये जायें कि इन दिनों तो बिल्कुल ठीक-ठाक थे,
घर में रुचि ले रहे थे, नियमित सैर को जाते थे, काफी रात तक पढ़ने-लिखने और
घर के दूसरे छोटे-मोटे कामों में व्यस्त रहते थे, और आज तो बहुत खुश थे, बस
छत पर ऊपर गये, कहने लगे- आज कमरे में, फंखे के नीचे सोने के बजाय ऊपर छत पर
ही सोयेंगे, अपना बिस्तर ऊपर लगा आये, नीचे आये तो कहने लगे- "मुझे थोड़ा
छाती में दर्द है," पत्नी ने बिठाया, सहारा दिया, सोचा- शायद सांस चढ़ गई
हो, लेकिन वे तो लेट गये. एक बच्चा घर में था, पत्नी ने हाथ-पाँव की मालिश
की और छोटे बेटे से कहा-हो तो डाक्टर को बुला लाओ, उन्होंने इशारा किया,
"कोई जरूरत नहीं, अभी ठीक हो जाऊंगा," लेकिन बेटा चला ही गया, जब तक डाक्टर
आया, उनके प्राण पखेरू हो चुके थे, बस इतनी-सी बात. मृत्यु हो जाने के बाद,
उसी दिन, उस दिन के बाद, दूसरे दिन, और फिर उसके बाद तीसरे दिन उनकी पत्नी
ने न जाने कितने मर्द-औरतों को कुछ ऐसा बताया, सबने यही भाव प्रकट किये,
"बड़ी अच्छी मौत मरे हैं-कोई तकलीफ नहीं झेलनी पड़ी-लेकिन गम तो पीछे वालों
को है जिन्हें उनकी गैरहाजिरी में तरह-तरह की तकलीफें उठानी पड़ेंगी."ऊपर
जिन सज्जन का जिक्र किया गया है मान लो, नाम उनका श्री रामचन्द शर्मा है और
वह पचपन के आसपास की उम्र के हैं- महाविद्यालय में एक विभाग में विगत कई
वर्षों से अध्यक्ष हैं. शारीरिक रूप से थोड़ा-बहुत मोटापा है लेकिन चेहरा
पिछले दो-तीन वर्षों से पीलेपन की तरफ बढ़ रहा है. पारिवारिक समस्याओं
के सम्बन्ध में उनके सहयोगी उनके बारे में ज्यादा नहीं जानते लेकिन
घनिष्ठ सहयोगी मित्रों के साथ वे निजी पारिवारिक घटनाओं से हुए आघातों
का विवरण देते रहे हैं जिससे एक-दो अन्यों ने भी सुन लिया है कि भाइयों
में वह आत्मीयता नहीं, जो होनी चाहिए. इसलिए अलग-अलग शहरों में बसे भाइयों
का जब किसी सामूहिक ब्याह-शादी या मातमपुरसी के सिलसिले में मिलन होता है
तो रह-रहकर कोई नया-पुराना जख्म उभर आता है, मुद्दा यह कि शर्मा साहब, न
चाहते हुए भी अपने पारिवारिक जीवन में कई बार उकताकर परेशानी की हालत में
दिखाई देते हैं.परिवार से हट कर शर्मा साहब के कार्यक्षेत्र में आने वाली
बाधाओं, और समस्याओं की ओर ध्यान दिया जाये तो पता चलता है कि कहने को तो
वे विभागाध्यक्ष थे लेकिन उनके नीचे काम करने वाले सहयोगी आपसी होड़ में,
बेशक, उन पर ज्यादा हावी नहीं कहे जा सकते, लेकिन ऐसा जरूर माना जा सकता
है कि शर्मा साहब मन-ही-मन सोचकर रह जाते हैं कि ये लोग बहुत-से काम कर
लेने के बाद बताते हैं और शायद ऐसा करके वे अपनी ओर से आदर भाव प्रदर्शित
करते हैं. बजाय इसके कि वे उनसे साफ कहें- अब मुझे बताने का क्या मतलब,
काम तो आपने कर ही लिया, वे सोचकर रह जाते और सहयोगी विभागीय प्राध्यापक
बस इतने से अपने मन को सन्तुष्ट कर लेते.इसी तरह विद्यार्थियों को पढ़ाने,
कक्षाएं बांटने और कई ऐसे कामों में, जिनमें रुआब अध्यक्ष का पड़ना चाहिए,
शर्मा साहब को ताक पर रख दिया जाता और वे बेचारे मन मसोस कर ही रह जाते,
बेशक, उन्हें दूसरे विभागाध्यक्षों से ज्यादा सम्मान मिलता था लेकिन इस
सूखे सम्मान का वे क्या करें क्योंकि इनकी इन्हीं हरकतों की वजह से छात्रों
में अब उनकी पहले जैसी इज्जत या दबदबा या आत्मीयता नहीं रही. वे चुके हुए
इन्सान से हो गये हैं हालांकि उनकी रिटायरमेंट में आठ-दस साल बाकी हैं.
कक्षाओं में शोर होता है, विद्यार्थी उनसे पढ़ने से कतराते हैं और सचमुच
उनकी ऊर्जा में बहुत कमी आ गयी है. पारिवारिक जिम्मेवारियों से जूझते हुए
वे बेइन्तहा दुखी हो गये हैं जैसे खोखले हो गये हों. विभागाध्यक्ष के
अपने कमरे में वे अपने डिपार्टमेंट के किसी दूसरे सहयोगी को अपनी कुर्सी
पर विराजमान देखते हैं और उनके आने पर वे बस उठने के लिए कहते भर हैं पर
जमे रहते हैं और शर्मा साहब इधर-उधर घूम-फिरकर हंसने-चहकने का प्रयास करते
हैं.ट्यूशन पढ़ाने से वे सदा गुरेज करते हैं, पिछले दिनों उन्होंने यह काम
भी ले लिया, सिर्फ इसलिए कि विद्यार्थी यह न समझें, वे चुके हुए इंसान है-
औरों की निस्बत उनका ट्यूशन रेट भी कम है और पढ़ाते भी वे दिल लगा कर हैं-
लेकिन पढ़ाते समय विद्यार्थी के मनोविज्ञान को विकृत कर घटिया या निम्न
स्तरीय या दूसरे सहयोगियों की बुराइयों की बातें करने में वे सदा अपने-आप
को बचाते रहे हैं और यही बात उनके आड़े आती रही है. जाहिरा रूप से उनका कोई
भी विरोधी या शत्रु नहीं है लेकिन इन सहयोगियों के काम-धाम परले दर्जे के
घटिया हैं जिनका कुप्रभाव, बेशक, उनकी ही छाती के दर्द को बढ़ाता है.इन दिनों
कक्षाओं में उनकी हालत ज्यादा खस्ता हो रही है. सभी प्रकार के मानसिक दवाबों
के तहत वे बोलते हैं ओर ब्लैक-बोर्ड पर टूटे मन से लिखते हैं. छात्र-छात्राएंॅ
कुछ समझकर अपनी कापियों में लिखते जाते हैं. पर एक-दो कक्षाएं ऐसी है, जहां
उन्हें पढ़ाने से ज्यादा इस बात का ख्याल रहता है कि कोई लड़का नकल तो नहीं
उतार रहा और उनके उच्चारण को गलत तो नहीं कह रहा-बहरहाल इस उम्र में आकर वे
साठे न होने पर भी सठिया गये हैं और अपने पहनावे में ढीली होती पैंट को कसने
और चश्मा उतारने-चढ़ाने में उन्हें कई तरह की दिक्कतें पेश आने लगी हैं. सिर
के बाल तो पहले से ही उड़ चुके हैं और जो थोड़ी-बहुत हंसी-कहकहे का उनका
अपना अन्दाज था, उसमें भी दरारें पैदा हो गयी हैं और उनकी सिटी-पिटी बन्द
है लेकिन अस्तित्व की समस्या तो है ही और अभी दो लड़कियों की शादी करनी है,
बेटे को उच्च शिक्षा देनी है, एक बड़ी लड़की का ब्याह वे कर चुके हैं, उसकी
चिन्ता उन्हें नहीं, वह अपनी ससुराल में खुश है-लेकिन इन अविवाहित बेटियों
और बेटे की चिन्ता जैसे उन्हें इन दिनों है ही नहीं, वे तो रोजमर्रा की
जिन्दगी में आने वाली इन असमंजस में डालने वाली समस्याओं से जूझ रहे हैं
कि ये लड़के क्यों उनकी दाढ़ी खेंचने या पगड़ी उछालने पर उतारू हैं और
ये तथाकथित सहयोगी उनके कान में यह सब क्यों भरते रहते हैं, कि यह फलां
करा रहा है, और यह फलां करा रहा है- अपनी लागतबाजी और ट्यूशनों की होड़ में
उन्हें क्यों खामख्वाह सताया जा रहा है. उनकी कक्षाओं के लगभग आधे बच्चे एक
से ट्यूशन पढ़ते हैं और शेष में से अधिकांश दूसरे से. दो-चार जरूर होंगे
जो अर्थ न जुटा पाने की वजह से केवल कक्षा की पढ़ाई पर ही निर्भर हों
लेकिन दो-चार को वह खाक पढ़ा पायेंगे जब बाकियों के जेहन में उनका बुढ़ापा,
विद्रूप रूप और पढ़ाने का ढंग निहायत घटिया के रूप में बिठा दिया गया हो.
शर्मा साहब सब समझते हैं, राजनीति के दांव-पेंच भी जानता हैं- लेकिन एक
बार के हार्ट-अटैक के बाद, दिल में डर बैठ गया है और उनके सोचने-समझने,
खाने-पीने की सीमाएं बन गयी हैं. नहीं तो विज्ञान के अपने विषय के वे
आला उस्ताद रहे हैं. एक जमाना उनका भी था. उन्हें याद आता है, जैसे वे इस
जिन्दगी के दिन न हों.बाहरी रूप से शर्मा साहब हंसते हैं, चहकते हैं लेकिन
जैसे मांस-लोथड़ों के बीच हड्डियों का पिंजर खोखला होकर बज रहा हो जिसमें
से दर्दनाक स्वर निकल रहा हो. इस स्वर को या तो वे खुद सुन पाते हैं या
उनसे जुड़े परिवार या बाहर के दो-चार व्यक्ति जो उस स्वर की खरखराहट में
इंजन के एकाएक बन्द हो जाने की आशंका देख सकते हैं. इस बिगड़े माहौल और
लड़कों की बदतमीजी के साथ अपने सहयोगियों की क्रूर-चालाक हरकतों के बीच
उनके दिमाग में कई बार आता कि वे इस यर्ष बीमारी की वजह से लम्बी छुट्टी
लेकर आराम करें. इस समय उनकी आंखों के सामने शिष्ट-सभ्य लड़के-लड़कियों
के चेहरे भी आ जाते जो उनके प्रति वफादार होने पर भी उनकी कोई सहायता नहीं
कर सकते थे. उनके आदर-भाव में जब कभी उन्हें दया-भाव की झलक का अहसास होता
तो वे बुरी तरह तड़प कर रह जाते हालांकि यह उनका भ्रम भी हो सकता था. लम्बी
छुट्टी लेने की बात वे सोचकर ही रह गये, आखिर आना तो यहीं है-दूध का जला
छाछ को फूंक-फूंक कर पीता है. वे सोचते-कब तक तनख्वाह के साथ छुट्टी मिलती
रहेगी. इसी उधेड़बुन में व्कत बीतता चला जा रहा था और वे तो शायद अब इस
तरह की अपमानजनक स्थिति के अभ्यस्त होते जा रहे हैं. यह वर्ष उन्हें हर
तरह से महंगा पड़ रहा है. नया सत्र शुरू होने पर उन्होंने एहतियात से काम
शुरू किया ताकि दूसरा दिल का दौरा न पड़े लेकिन उनके साथियों ने उन्हें
थोड़ी कम महत्व की कक्षाएं लेने को कहा ताकि उनके दिल-दिमाग पर ज्यादा जोर
न पड़े. इस स्नेह और सहानुभूति में उनका निजी स्वार्थ ज्यादा था. जब कभी
उन्हें कहीं से पता चलता कि मिस्टर रोशन ने किसी छात्र या छात्रा से यह कह
दिया है कि शर्मा जी तो बस रिटायर होने वाले हैं, उनका सारा काम मैं ही देख
रहा हूं और मिस्टर गिडवानी ने यह कह दिया है कि उनके बाद तो मैं ही हूँ,
तो उन्हें गुस्से से ज्यादा अफ़सोस आता कि ये लोग उनके जीते-जी ऐसी हरकतें
करने से बाज नहीं आते. मुंह के मीठे बनते हैं, हाथ जोड़कर नमस्कार करते हैं,
हर तरह से मुश्किल हल करने का दम भरते हैं. और पीठ पीछे छुरा घोंपने को
तत्पर रहते हैं. उन्हें रह-रहकर उन सहयोगियों, छात्रों और उनके माता-पिता
पर भी गुस्सा आता है जो जाने-अनजाने उन तक ऐसी बातें पहुंचाकर उनके दर्द
को दुगुना करते हैं.मन मसोसते, चहकते-बतियाते शर्मा साहब अन्दर-ही-अन्दर
दर्द झेल रहे थे. दो-चार ट्यूशन के लिए आने वाले छात्र-छात्राएं अनियमित
होते-होते अब आना बन्द कर चुके थे. एक मास के पैसे तो उन्हें मिल चुके
थे, उससे ऊपर के दिनों का हिसाब लगाने की चिन्ता न शर्मा साहब को थी और
न उन छात्र-छात्राओं ने ही इधर कोई ध्यान दिया. उन्हें राहत तो मिली कि
यह बेवजह की होड़ में आकर पढ़ाने और पैसा कमाने की जलालत से वे मुक्त हो
गये. उन दिनों वे अपने क्वार्टर में अकेले थे, नाश्ता स्वयं बनाकर खाते और
दोपहर और रात का भोजन होस्टल में. उनके लिए मेस वाले अलग से कम नमक-मिर्च
वाली दाल या सब्जी निकाल लेते.इसी वर्ष उन्हें एक-दो बार रिश्तेदारी में
बाहर जाना पड़ा. तीन-तीन दिन की दो बार छुट्टी लेनी पड़ी और इन छह दिनों
में मिस्टर रोशन और पी-एच डी.  मिस्टर गिडवानी ने यद्यपि सहानुभूतिपूर्ण
मुद्रा में बातें की लेकिन उनके पास सहयोगियों का ऐसा जमघट इकट्ठा होने लगा
कि वे सकते में आ गये. उनके मन में आता कि इन दोनों अपने विभाग के हमदर्दों
से पूछें, "यह क्या माजरा है-क्या चालकी?" दोनों आपस में एक-दूसरे को एक
आंख न भाते थे लेकिन उनकी इस सज्जनता में उनका कौन सा नयी स्वार्थ निहित
है-वे सोचते, लेकिन उनकी शराफत और फराखदिली का ऐसा विपरीत प्रभाव दूसरों की
सेहत पर नहीं, उनकी सेहत पर ही पड़ता.सर्दियां बीतकर खुला मौसम आया और फिर
सब काम-धाम होते-होते गर्मी की छुट्टियां भी आ गईं. अब तो वार्षिक परीक्षएं
हो जाने के पश्चात् लम्बी छुट्टियों में घर बैठे पर्जे देखो और व्यस्त रहो,
पैसा कमाओ. लेकिन न जाने किसी आवेग और मूड में उन्होंने इस बार पर्चे देखने
के काम से फार्म में असहमति भर दी, शायद इसलिए कि इस काम से भी उन्हें
ही सिरदर्दी झेलनी पड़ेगी-मुख्य परीक्षक के नाते जब कहीं बाहर से आने वाले
परीक्षकों के पर्चों में गलती निकल आयेगी और जोड़-तोड़ में अंक कमती-बढ़ती
होंगे तो पत्र-व्यवहार में ही तनाव बढ़ जाएगा. कोई एक तो अपनी भूल स्वीकार
संशोधन कर देगा, लेकिन कोई दूसरा इस ओर इसलिए ध्यान न देना चाहेगा क्योंकि
उसने ऐसा जानबूझ कर किया है- खुदा जाने कि यह क्या होता रहता है परन्तु हैं
वे भुक्तभोगी. उन्हें अपनी ईमानदारी पर भी शक होने लगा है क्योंकि वे कहीं
अनजाने में अपनी बिगड़ती सेहत को ध्यान में रखकर समझौता कर लेते हैं और उस
वक्त उन्हें अपनी हालत पर ही दया आती है कि न तो जमकर बेईमानी का विरोध कर
पाते हैं. ऐसे में वे बहुत निरीह होकर रह जाते हैं.
