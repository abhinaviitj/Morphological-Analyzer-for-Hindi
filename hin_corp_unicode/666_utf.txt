<ळिटेरटुरे><णोवेल्><छ्हटुर्सेन् आच्हर्य><शह्यड्रि खि छ्हटने><१९८५><फ्रब्हट् फ्रकस्हन्><ढेल्हि><९०-९७><२२१०><छ्हटुर्सेन् आ., शह्यड्रि खि छ्हटने>

+ अकस्मात् एकाएक शिवाजी के आगमन का समाचार सुनकर महाराज जयसिंह अवाक् रह गए. वे
हड़ब़्अड़ाकर खेमे के बाहर आए. शिवाजी देखते ही दौड़कर उनके चरणों में झुके, पर
महाराज ने उन्हें लपककर अंक में भर लिया और भीतर लाकर उन्हें गदी पर दाहिनी
और बैठाया और कहा-"आपने बड़ी कृपा की, अब आप इसे अपना ही घर समझिए."
शिवाजी ने कहा-"महाराज, अपना घर ही समझकर आया हूँ और श्रीमानों के सव्यवहार
से सम्मानित हूँ. आपका सेवक हूँ और आपकी आज्ञा से विमुख नहीं. किन्तु हे
महाराजाओं के महाराज, हे भारतीयोद्यान की क्यारियों के माली, हे श्रीराम के
वंशधर, आपसे सब राजपूतों की गर्दन ऊँची है. आपकी यशस्विनी तलवार से बाबर के
खानदान की श्रीवृद्धि हो रही है. सौभाग्य आपका साथ दे रहा है. हे सौभाग्यशाली
बुजुर्ग, मैं आपको प्रणाम करता हूँ."
इतना कहकर शिवाजी ने अपना मस्तक राजा के चरणों में झुका दिया. फिर कहा-"मैंने
सुना है, आप दक्षिण विजय की ठानकर आए हैं. महाराज, क्या आप दुनिया के सामने
हिन्दुओं के रक्त से अपने को रँगना चाहते हैं ? क्या आप नहीं जानते, यह लाली
नहीं है, कालिमा है. यह धर्मद्रोह है ?"
कुछ देर शिवाजी चुप रहे. महाराज जयसिंह के मुँह से बोली नहीं फूटी. शिवाजी ने
फिर कहा-"हे वीर शिरोमणि, आप यदि दक्षिण को अपने लिए जय करना चाहते हैं, तो यह
भवानी की तलवार आपको समर्पित है. मेरा मस्तक आपके चरणों में नत है. परन्तु यदि
आप उस पितृ-भ्रातृ घाती, हिन्दू विद्वैषी औरंगजेब के सेवक हैं तो महाराज, मुझे
बताइए आपके साथ कैसा व्यवहार करूँ ? यदि तलवार उठाता हूँ तो दोनों और हिन्दू
रक्त गिरता है. आप मुझ दास से युद्ध करके भले ही हिन्दू रक्त पृथ्वी पर गिराएँ,
पर मुझसे यह नहीं हो सकता. हे महाराजाओं के महाराज, यदि आपकी तलवार में पानी है
और आपके घोड़े में दम है, तो मेरे साथ कन्धा भिड़ाकर देश और धर्म के शत्रु का
विध्वंस कीजिए और रामचन्द्र के देव वंश को उज्ज्वल कीजिए. आने वाली पीड़ियाँ
आपका वरद बखान करेंगी."
महाराज जयसिंह विचलित हुए. शिवाजी के वीर वचनों से वे आन्दोलित हो बड़ी देर तक
चुप बैठे रहे. कहीं उनकी आँखों की कोर में एक आँसू आया. उन्होंने कुछ ठहरकर
कहा-"राजन्, शिवाजी, राजे, मेरी बात सुनिए, मैं आपके पिता की आयु का हूँ.
युक्ति, युगधर्म और राजनीति का बुद्धिमानी से पालन कीजिए. इसी में भलाई है."
"तो महाराज, मैं आपको पिता के समान समझता हूँ. आप अपने इस पुत्र के सिर पर हाथ
रखकर जो आदेश देंगे, वही मैं करूँगा."
"ऐसा ही होना चाहिए राजन् ! मेरे वचन पर विश्वास कीजिए. मैं जो कहूँगा, वह
पालन करूँगा. औरंगजेब आपके विद्रोह को क्षमा कर देगा और आपको सम्मानित करेगा.
आप उसकी अधीनता स्वीकार कर लीजिए."
शिवाजी गाल पर हाथ धर के गहरे सोच में डूब गए. महाराज जयसिंह ने कहा-
"राजेन्द्र, मैं भी सब समझता हूँ. मेरी सामर्थ्य भी कम नहीं है और सब राजपूत
राजे भी मुझसे बाहर नहीं है. परन्तु विद्रोह के लिए विद्रोह तो राजनीति नहीं
है. युद्ध-विग्रह इसलिए होते हैं कि अनुकूल निर्णय हों और ये सब बातें शौर्य पर
निर्भर नहीं होतीं. परिस्थितियों को भी विचारना पड़ता है. मेरी बात मानिए
राजन्, इससे युद्ध-विग्रह में जो आपका जीवन नष्ट हो रहा है, सो उसे अपने देश की
समृद्धिवर्द्धन में लगाइए. औरंगजेब जो आप चाहेंगे, वही करेगा. यह मेरा आपको
वचन है."
"तो आप मुझे आत्म-समर्पण की आज्ञा दे रहे हैं ?"
"क्यों नहीं, अब तो मेरा आपका पिता-पुत्र का सम्बन्ध हुआ. पुत्र के लिये जो
श्रेयस्कर है, वही पिता करेगा."
"महाराज, बचपन से मैंने हिन्दू धर्म और गौ, ब्राह्मण की रक्षा का व्रत लिया था,
मेरा वह महान् उद्यम आज समाप्त हो जायगा."
"नहीं राजन्, आप ऐसा क्यों सोचते हैं ? आपने हिन्दू राज्य दक्षिण में स्थापित
किया है, मेरी बात मानने से वह अकंटक और स्थिर रहा आएगा. औरंगजेब आपको दक्षिण
का राजा स्वीकार कर लेगा."
"और यदि मैं आत्म-समर्पण न करूँ तो ?"
"तो आप स्वतन्त्र हैं. युद्ध कीजिए. पर शत्रु के बलाबल पर भी विचार कीजिए.
युद्ध में असीम शौर्य प्रकट करके भी आपको सफलता नहीं मिलेगी. आपके प्रिय सहचर
कट मरेंगे, अथाह धन नष्ट होगा और पराजय की लज्जा पल्ले पड़ेगी. इसी से कहता
हूँ-अपना राज्य, अपने सेवक, अपना धन बचा लीजिए."
"महाराज, बचपन ही से मैं इस सह्याद्रि की दुर्गम चोटियों और तलहटियों में घूमता
रहा, मैंने स्वप्न देखा कि साक्षात् भवानी ने मुझे आज्ञा दी थी कि खड्ग
लो-देवता, ब्राह्मण, गौ और धर्म की रक्षा करो. मैंने वीरश्रेष्ठों को पराजित कर
दुर्ग पर दुर्ग जय किए, शत्रु जय किए, देश जय किए, राज्य का विस्तार किया. हे
वीर शिरोमणि, क्या मेरा यह आशय बुरा था ? अब क्या मैं भवानी के आदेश को त्याग
दूँ ? आप पिता हैं, पुत्र को आदेश दीजिए."
"राजन्, पुत्रवत् ही कहता हूँ. अब आप स्वप्न को त्याग दीजिए. जागृत हो जाइए.
नीति और धर्म में मेल कर लीजिए. वही कार्य कीजिए जिसमें नीति-धर्म हो."
"नीति-धर्म क्या है ?"
"जिसमें हानि कम हो, लाभ अधिक हो. वर्तमान निरापद हो. भविष्य की आशाएँ हों. यह
नीति-धर्म है, यह व्यवहार दर्शन है."
"महाराज, मैं इस दर्शन को समझा नहीं."
"राजन्, मेरी बात ध्यान से सुनिए, मुगल साम्राज्य की दीवारें खोखली हो रही हैं.
विलास और आलस्य ने उसे ग्रस लिया है. उसके पतन में अब देर नहीं है. शीघ्र ही
मुगल तख्त चूर-चूर होगा. तब हिन्दू-~राज्य उदय होगा. उस दिन के लिए महाराष्ट्र
में महाराज की प्रतिष्ठा के लिए, उस समय की बाधाओं से अपनी हानि बचा लीजिए.
मेरा आशीर्वाद है कि एक दिन महाराष्ट्र में स्थापित आपकी यह हिन्दू शक्ति समूचे
भारत को आक्रान्त करेगी."
"तो महाराज, आप जैसे महापुरूष उस डगमग मुगल साम्राज्य के स्तम्भ क्यों हो रहे
हैं ?"
"राजन्, हम राजपूत जो व्रत लेते हैं, उसे जीते जी नहीं त्यागते. व्रत पालन के
सामने हम सुख-दु:ख, हानि-लाभ का विचार नहीं करते."
"तो फिर आप लाभ की आशा से मेरा व्रत भंग कराना क्यों चाहते हैं ? हम मराठे भी
अपने व्रत के लिए जीवनदान से पीछे नहीं हटते. तीस बरस तक मैंने सह्याद्रि में
यही किया है. अब आज वह व्रत मैं त्याग दूँ ?"
शिवाजी के नेत्रों से झर-झर आँसू बहने लगे. महाराज जयसिंह जड़वत् बैठे रहे. फिर
उन्होंने गम्भीर वाणी से कहा-"वीरवर, वीरों के रक्त से सींचा जाकर ही स्वाधीनता
का बीज उगता है. महाराष्ट्र का गौरव मुझ पर अप्रकट नहीं है. मुझे दीखता है कि
एक दिन मराठे भारत के अधीश्वर बनेंगे. परन्तु मराठों को आप जो शिक्षा दे रहे
हैं, वह मुझे ठीक नहीं प्रतीत होती. आप उन्हें आज ग्राम लूटना सीखाते हैं, कल
उत्कर्ष पाकर वे सारे भारतवर्ष को लूटेंगे. आज आप उन्हें चतुराई जयलाभ करना
सिखाते हैं, कल वे सम्मुख युद्ध में जयलाभ नहीं कर सकेंगे. ये वे दोष है, जो
जातियों के रक्त में घुस जाते हैं. याद रखिए शिवाजी राजे, कल जो जाति भारत में
हिन्दू राज-राजेश्वर के पद पर विराजमान होगी, आप उसके सृष्टा, निर्माता और गुरु
हैं. आप इन्हें यदि कुशिक्षा देंगे तो सैकड़ों वर्षों तक देश-देश, नगर-नगर में
जहाँ मराठे जाएँगे, अपने शौर्य से नेकनामी हासिल न कर सकेंगे. आप उन्हें
राजपूतों की भांति सन्मुख रणक्षेत्र में मरना-मारना सिखाइए और कभी मत भूलिए कि
आप एक युगावतार है. आपके प्रत्येक आचरण का प्रभाव चिरकाल तक सम्पूर्ण देश पर
पड़ेगा."
शिवाजी बहुत देर तक मौन बैठे रहे. फिर बोले-"आप भीष्म के समान राजनीति गुरु हैं, महाराज ! आपके चरणों में मेरा मस्तक नत है. पर जब मैं आत्म-समर्पण कर दूँगा तो
मराठों को युद्ध की शिक्षा कैसे दूँगा ?"
"शिवाजी राजे, राजनीति और रणनीति क्षण-क्षण पर अपना रूप बदलती हैं. बुद्धिमान
पुरुष समयानुकूल अपना रुख बदलते हैं. जय-पराजय भी सदा कायम नहीं रहतीं. आज हार,
कल जीत. आज आप दिल्लीपति की शरण जाते हो, समय के हेर-फेर से कल दिल्लीपति आपकी
शरण में आ सकता है. परन्तु आवश्यकता इस बात की है कि जब तक आप निर्बल हैं, तब
तक अपनी शक्ति व्यर्थ में नष्ट न कर कल के लिए बचा रखिए. यही सब नीतियों का सार
है." फिर महाराज जयसिंह ने शिवाजी के सिर पर हाथ धरकर कहा-"शिवाजी राजे,
निश्चिन्त रहो, अब न महाराष्ट्र का गौरव घट सकेगा, न हिन्दुओं का स्वातन्त्र्य.
मुगल राज्य नहीं रहेगा."
"तो हे महाराजाओं के महाराज, आप मेरे लिए पिता के समान हैं. यह तलवार मैं आपको
अर्पण करता हूँ. अब मैं युद्ध नहीं करूँगा. मैंने आपको आत्म-समर्पण किया." इतना
कहकर शिवाजी ने तलवार महाराज जयसिंह के हाथों में दे दी. महाराज जयसिंह ने
तलवार मस्तक से लगाई, चूमी और कहा--"शिवाजी राजे, यह भवानी की पवित्र तलवार है.
हिन्दू धर्म की रक्षक है. आओ, इसे मैं उपयुक्त स्थान पर अपने हाथों स्थापित
करूँ."
वे उठ खड़े हुए. शिवाजी भी खड़े हुए. महाराज ने तलवार उनकी कमर में बाँधकर
उन्हें अंक में भर लिया और कहा--"अब विदा शिवाजी राजे, अपने प्रधानमन्त्री
रघुनाथ पंत को भेज देना. सन्धि की शर्तों में आपका पूरा ध्यान रखूँगा.'
"आप मेरे पिता हैं. मैं आपके अधीन हूँ. आप जैसा ठीक समझें वही कीजिए."
इतना कहकर प्रणाम कर शिवाजी वहाँ से चल दिए.
बीजापुर के सुल्तान से औरंगजेब के क्रुद्ध हो जाने का एक और कारण था. जब
औरंगजेब आगरे के तख्त के लिए संघर्ष कर रहा था, तो उससे लाभ उठाकर आदिलशाह ने
अगस्त, १६५७ की सन्धि-शर्तों का कुछ उल्लंघन किया था. जब जयसिंह ने शिवाजी पर
अभियान किया तो उसे पता लगा कि बीजापुर दरबार गुप्त रूप से शिवाजी के साथ
मित्रता करके उसे जमीन, धन और दूसरी आवश्यक वस्तुएँ देता रहा था. जब शिवाजी के
साथ सन्धि हो गई तो जयसिंह की अधीनता में संगठित यह महती सेना खाली हो गई. उसे
किसी न किसी अभियान में लगाना अत्यावश्यक था. इसलिए आगे-पीछे की बातों का बहाना
लेकर जयसिंह ने बीजापुर पर अभियान करने की ठान ली. पुरन्दर सन्धि के अनुसार
शिवाजी ने यह वायदा किया था कि यदि मुगल बीजापुर पर आक्रमण करेंगे तो शाही
मनसबदार होने के नाते उनका पुत्र शम्भाजी दो हजार घुड़सवार लेकर मुगलों की
सहायता करेगा और वह स्वयं भी सात हजार चुने हुए मावलियों को लेकर मुगल सेना के
साथ ही जायेंगे. जयसिंह ने बीजापुर के आश्रित अन्य राज्यों को भी मनसब देने का
प्रलोभन देकर तोड़ लिया. और जब इसकी सारी तैयारियाँ पूरी हो चुकीं तो १९
नवम्बर, सन् १६६५ को उसने बीजापुर की ओर बाग उठाई. उसके साथ चालीस हजार शाही
सेना थी. उसके अतिरिक्त नेताजी पालकर के नेतृत्व में दो हजार मराठा घुड़सवार और
सात हजार पैदल सिपाही उसके साथ थे. चढ़ाई के पहले महीने में जयसिंह बिना
रोक-टोक आगे बढ़ता चला गया. राह में पड़ने वाले बीजपुरी किले-पल्टन, पथरावा,
खटाव और मंगल-~विदेह, जो बीजापुर से केवल ५२ मील ही उत्तर में थे, एक-एक करके
खाली कर दिए गए. अन्तत: पहली मुठभेड़ २५ दिसम्बर, १६६५ को हुई. शाही सेना का
नेतृत्व शिवाजी और दिलेरखाँ कर रहे थे और बीजापुरी सेना के १२ हजार योद्धा
सेनापति सरजाखाँ और खवासखाँ के अधीन सामने आए. बीजापुरी सेना में मराठे
सरदार-कल्याण के जादवराज और शिवाजी के सौतेले भाई व्यंकोजी, उनके साथ थे.
बीजापुरी सेना ने दिल्ली के सशक्त घुड़सवारों के सीधे आक्रमण से बचने के लिए
कज्जाकों की युद्ध-शैली का अनुसरण किया और दल बनाकर दौड़ते-भागते लड़ते रहे.
सन्ध्या पड़ते-पड़ते बीजापुरी सेना युद्ध-क्षेत्र से पीछे हटने लगी किन्तु ज्यों ही विजयी
 मुगल सेना अपने पड़ाव की ओर फिरी, बीजापुरी सेना ने दोनों बगलों और
पृष्ठ भाग पर आक्रमण कर दिया. बड़ी ही कठिनाई से परिस्थिति को सँभाला गया. उधर
सरजाखाँ छ: हजार घुड़सवार लेकर मंगलविदेल के किले पर जा धमका. मुगल किलेदार
सरफराजखाँ किले से बाहर निकला और लड़ता हुआ काम आया.
दो दिन रुकने के बाद जयसिंह ने दूसरा युद्ध किया. दक्षिणी सवारों ने पूर्व की
भाँति अलग-अलग दलों में बँटकर छुट-पुट आक्रमण किए, किन्तु सूर्यास्त होते-होते
वे भाग निकले. छ: मील तक मुगलों ने भागते हुए उनका पीछा किया. अब जयसिंह
बीजापुर से कोई १२ मील तक आ पहुँचा, परन्तु यहाँ आदिलशाह ने बड़ी दृढ़ता और
वीरता से उसका सामना किया. जयसिंह तेजी से बढ़ता हुआ मंगलविदेह तक पहुँचा
परन्तु उसके पास न बड़ी-बड़ी तोपें थी और न आवश्यक युद्ध सामग्री ही. यह
सामग्री उसने परेण्डा के किले से नहीं मँगवाई थी. इसी समय आदिलशाह को गोलकुण्डा
से बारी सहायता मिल गई और मुगल सेना को भूखों मरने की नौबत आ गई. उसे वापस
लौटना पड़ा और बीजापुरी सेना ने उसे खदेड़ा. २७ जनवरी को वह परेण्डा से १६ मील
दक्षिण में सोना नदी पर स्थित सुलतानपुर में जा पहुँचा. उसे जनवरी का पूरा
महीना लौटने में लग गया और इसी बीच उसे बड़ी दुर्घटनाओं का सामना करना पड़ा.
सरजाखाँ ने उसकी बहुत-सी खाद्य व युद्ध-सामग्री लूट ली. उधर शिवाजी ने पन्हाला
के किले पर जो आक्रमण किया, उसमें शिवाजी के कोई एक हजार सैनिक काम आए और फिर
भी किला उनके हाथ नहीं आया. शिवाजी का प्रधान अधिकारी नेता शिवाजी से
विश्वासघात करके और बीजापुरियों से चार लाख हुन रिश्वत लेकर उनसे जा मिला.
ये सब दुर्घटनाएँ तो मुगलों के अभियान के विरोध में थीं ही, कि आदिलशाह की मदद
के लिए गोलकुण्डा के सुलतान ने बारह हजार घुड़सवार और चालीस हजार पैदल सेना भेज
दी. फिर भी जयसिंह ने बीजापुर से डटकर दो लड़ाईयाँ लड़ीं. परन्तु, उनका अच्छा
फल उसे नहीं मिला. उसे मंगलविदेह और फल्टन के किले भी खाली कर देने पड़े और वह
परेण्डा से १८ मील उत्तर-पूर्व में घूम नामक स्थान पर धकेल दिया गया. अब
बीजापुर के किलों में से एक भी उसके अधिकार में न था. वह हताश होकर सीधा
औरंगाबाद लौट गया. इस प्रकार बीजापुर का यह अभियान एक प्रकार से लिफल ही हुआ,
अपरिमित धन-हानि होने और इस करारी हार की सूचना पाने से औरंगजेब जयसिंह से बहुत
नाराज हो गया और उसे हुक्म दिया गया कि वह शाहजादा मुअज्जम को दक्षिण की
सूबेदारी के अधिकार सौंपकर वहाँ से चला आए. अपमान से क्षुब्ध और निराशा से भरे
हुए जयसिंह ने आगरे की और कूँच किया. बीजापुर के अभियान में उसका एक करोड़
रुपया अपना निजू खर्च हुआ था, जिसमें से एक पैसा भी उसे वापस नहीं मिला. अपमान
और निराशा ने उसका दिल तोड़ दिया और २८ अगस्त, १६३६ को बुरहानपुर में वह मर
गया.
