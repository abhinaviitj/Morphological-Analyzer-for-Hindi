<शोचिअल् श्चिएन्चे><फ्हिलोसोप्ह्य्><छ्ह्हगन् ंएह्ट><शन्क्रन्टि अउर् शनटन्ट><१९८६><भग्डेवि फ्रकस्हन्><भिकनेर्><९२ टो ९७><२५००><छ्ह्हगन्-शन्क्रन्टि अउर् शनटन्ट>

बुनियादी मूल्य, परिवेश और बाजार
मैं एक बहुत पिछड़े हुए इलाके का रहने वाला हूँ और यह भी कि मैं पढ़ा
लिखा आदमी नहीं हूँ, इसीलिए आज के इस परिवेश में अपने को थोड़ा, शंकित और
आतंकित पाता हूँ. अभी-अभी जो परिवेश और पर्यावरण की चर्चा हुई. मैं उसी
से आरम्भ करता हूँ. पर्यावरण एक ऐसी दृष्टि है जो शाश्वत और अखण्ड है और
पर्यावरण को छोड़कर जो भी दृष्टि बनती है वह खण्डित है, सामयिक और काम
चलाऊ है. मनुष्य अपने सारे परिवेश से जुड़ा हुआ है--इस में भौतिक परिवेश
भी है और सारे जगत का परिवेश भी है--प्राकृतिक जगत का परिवेश भी है और
सामाजिक-सांस्कृतिक परिवेश भी है. और अब वे परिवेश नयी प्रौद्यौगिकी की
मुट्ठी में आ गए हैं. आज का आदमी भी इस परिवेश से कहीं भी कटा हुआ नहीं
है. जब तक हमारी दृष्टि और आस्था इस समग्रता की नहीं होगी, शाश्वतता की
नहीं होगी तब तक हम पर्यावरण की समस्या को ठीक से नहीं समझ पायेंगे और
एक-एक खण्ड लेने की कोशिश करेंगे तो फिर उन का आपस में सूत्र नहीं
जुड़ेगा और एक उलझन से दूसरी उलझन पैदा होगी. अकबर इलाहाबादी ने लिखा था:
फ़लसफ़े को सिर्फ़ मनतब से खुदा मिलता नहीं डोर को सुलझा रहे हैं पर सिरा
मिलता नहीं.
अब ये सिरा कहाँ से ढूँढें? मेरा ऐसा ख्याल है कि परिवेश मनुष्य को
प्रभावित करता है--सामाजिक परिवेश भी, सांस्कृतिक परिवेश भी, आर्थिक
परिवेश भी, राजनैतिक परिवेश भी और इसी तरह प्रकृति और प्राणीजगत् का
परिवेश भी प्रभावित करता है--लेकिन वह परिवेश नियामक नहीं है. मनुष्य
स्वयं अपना नियामक है और प्रत्येक व्यक्ति अपना नियामक है और वह भी
परिवेश को प्रभावित करता है. और अगर उस में क्षमता है तो परिवेश में
बुनियादी परिवर्तन कर सकता है. संसार का इतिहास इस बात का गवाह है कि
बड़े-बड़े चिन्तक हुए हैं जिन्होंने परिवेश को बदला है. कार्लमार्क्स ने
परिवेश में बहुत बड़ा परिवर्तन किया है. उस से पहले के चिन्तकों ने भी
परिवेश में परिवर्तन किया है. प्राकृतिक जगत् के परिवेश में अपने आप इतना
परिवर्तन नहीं हुआ. जिस दुष्परिणाम से हम भयभीत हो रहे हैं, यह भी
मनुष्यों के द्वारा ही किया गया परिवर्तन है. तो फिर समझ में आता है कि
इस में मूल्यदृष्टि का अभाव है. मुझे महाभारत का एक श्लोक याद आता है जिस
में कहा गया है कि--ब्रह्मा की बात तो बहुत हुई, उस को छोड़ो लेकिन उस का
सार है कि मनुष्य से श्रेष्ठ और कोई नहीं है. मैं इस को चेतना की कसौटी
मानता हूँ. इस को अगर कसौटी कहें, तो मनुष्य की महिमा और गरिमा स्थापित
होती है. अन्यथा तो परिवेश की, संस्था की, व्यवस्था की महिमा-गरिमा
स्थापित होती है. तीन चीजें हैं: परिवेश, व्यवस्था और संस्था. व्यवस्था
संस्थाओं के माध्यम से चलती है; और फिर उस का जो परिवेश है, वातावरण है;
ये सब के सब जड़ हैं. मनुष्यकृत हैं, और मनुष्य के लिए हैं. मनुष्य में
आस्था और दृष्टि है, जिन से वह परिचालित होता है और मैं थोड़ा स्पष्ट कर
दूँ कि आस्था से मेरा मतलब `फ़ेथ' से नहीं है इस किताब को मान लो, इस
पैगम्बर को मान लो, इस बात को मान लो.
अगर हम मूल्यगत बात सोचते हैं तो हमारी आस्था इस तरह की होनी चाहिए कि
विश्व की प्रक्रिया में मूल्य की प्रक्रिया निहित है. क्यों कि मूल्य
अगर विश्व की प्रक्रिया में नहीं है तो मनुष्य में कहाँ से आयेंगे?
हमारी राजस्थानी में कहते हैं कि कूएँ में पानी नहीं है तो खेती में कहाँ
से आयेगा? कूएँ में है तभी तो खेती में आयेगा. मनुष्य विश्व प्रक्रिया
का एक अंग है एक बहुत ऊँचा अंग है-सर्वोच्च शिखर तक विकसित हुआ है लेंकिन
है तो आखिर उसी प्रक्रिया का परिणाम. तो जहाँ हम ये आस्था लेकर चलते हैं
कि सारी विश्व-प्रक्रिया परस्पर सम्बद्ध प्रक्रिया है तो दूसरी आस्था वह
अपने आप होती है कि ये प्रक्रिया मूल्य से जूड़ी हुई है, उद्देश्यशील है,
उद्देश्य को प्राप्त करने वाली है-- कोई लक्ष्य है जिस को यह उपलब्ध करना
चाहती है--और उस लक्ष्य की ओर चलने की प्रक्रिया में, इस यात्रा में,
मनुष्य नाम का प्राणी पैदा हुआ है और उस मनुष्य के माध्यम से वह एक और
ऊँचे लक्ष्य को प्राप्त करना चाहती है और मनुष्य उस का माध्यम है. तो ये
मूल्यों की एक बुनियादी दृष्टि है.
मैं पुराना आदमी हूँ और कुछ भारतीय शब्दावली में सोचने का आदी हूँ. आखिर
वे मूलभूत मूल्य क्या हैं और परिवेश से उन का सम्बन्ध कैसे बैठता है?
मैंने आज तक जो देखा, सोचा, सुना-पढ़ा उस से यही लगा कि जिस को हमारे
यहाँ चार पुरुषार्थ कहते हैं वे चारों मूल्य हैं: धर्म, अर्थ, काम और
मोक्ष. पहला धर्म है. अन्त में मोक्ष है. काम और अर्थ उन के बीच में है.
अर्थ मनुष्य की जिजीविषा की पूर्ति का साधन है. बग़ैर अर्थ के मनुष्य
जिन्दा नहीं रह सकता. बगैर अर्थ के पशु भी जिन्दा नहीं रह सकता. इसीलिए
यहाँ मनुष्य और पशु की समानता है क्योंकि अर्थ का मतलब है उपभोग की
सामग्री और बगैर उपभोग की सामग्री के न पशु जिन्दा रह सकता है और न
मनुष्य ही. उस के बग़ैर जो प्राणी की जिजीविषा है, जो बहुत मूल्यवान
है--जीवन अपने आप में एक मूल्य है--उस मूल्य की पूर्ति नहीं हो सकती.
दूसरी प्रवृत्ति प्राणीमात्र में है-वंश की निरन्तरता. क्योंकि व्यक्ति
मरता है लेकिन जाति या नस्ल निरन्तर गतिशील है. व्यक्ति में नित्यता नहीं
है पर नस्ल में प्रवाही नित्यता है. फिर भी उस में निरन्तरता है और इसके
लिए काम एक मूल्य है क्योंकि उस के साथ भोग भी जु ड़ा हुआ है, आनन्द भी
जुड़ा हुआ है. लेकिन इस आनन्द की जो परिणति है वह बेहोशी में है. बड़े से
बड़े भोग के बाद मनुष्य बेहोश होता है, नींद में जाता है. लेकिन नस्ल को
कायम करने की जो उस की प्राणगत जैविक आवश्यकता है वह मनुष्य और पशु में
बराबर है. चिन्तक कहते हैं कि आहार, निद्रा, भय और मैथुन ये पशु और
मनुष्य में बराबर हैं.
तब विशेषता क्या है? हमारी परम्परा कहती है कि विशेषता है धर्म. अब धर्म
से मतलब यहाँ निश्चय ही उस से नहीं है जिसे आप मज़हब कहते हैं या
मान्यता, पूजा-पाठ वगैरह. इन चीजों से धर्म का कोई भी सम्बन्ध नहीं हैं.
यहाँ पर परिवेश का, पर्यावरण का, पर्यावरण का सीधा प्रश्न आता है कि ये
मूल्य साधन मूल्य हैं. इस के बग़ैर मनुष्य जीवित नहीं रह सकता, मनुष्य
जाति जिन्दा नहीं रह सकती. इसीलिए मूल्य हैं. लेकिन ये साधन मूल्य हैं,
साध्य मूल्य नहीं हैं तो साध्य क्या है? साध्य है धर्म. और मैं यह पचास
साल से देख रहा हूँ कि इस शब्द का स्थान संस्कृति ने ले लिया है. एक और
नयी धारणा वर्ग की है जिसे हम आर्थिक-राजनीतिक वर्ग की सीधी सादी
व्याख्या कह सकते हैं. मैं इसे नहीं मानता. वर्ग बनता है व्यक्तियों से.
तो सीधे क्यों नहीं माने कि व्यक्ति की जो लालसा है उस का सामूहिक नाम
वर्ग है. तो एक `सिकनेस' है मानवीय आत्मा में मनुष्य की चेतना में और उस
ग़लत धारणा में. उस की जो जीवन दृष्टि है वह गलत है और उस के जीवन की जो
आस्था है वह ग़लत है. यहाँ पर धर्म यह कहता है कि विश्व की उत्पादन
चेतना ने विश्व को उत्पन्न किया है-`मल्टीफेनामेनल' विश्व को उत्पन्न किया है, बहु-घटनात्मक और बहुवर्चस्वात्मक. उस
से इन का पारस्परिक सम्बन्धों का स्वरूप तय कर लिया और वह स्वरूप है
यज्ञ. सृष्टि को यज्ञ के साथ ही पैदा हुआ माना गया है. और यज्ञ में
देवताओं और मनुष्यों का परस्पर आदान-प्रदान है. आप देवताओं को पुष्ट करो,
देवता आपको पुष्ट करेंगे. पर्यावरण की हमेशा यह धारणा रही है कि हम
वनस्पति को पुष्ट करें, वनस्पति हमें पुष्ट करें. हम उस का शोषण नहीं
करें क्यों कि हम उस के ऋणी हैं और ऋणमोचन सब से बड़ा धर्म है. हम परिवेश
के कर्जदार हैं और उस के कर्जे को उतारना हमारा साहूकार है, सामाजिक
दायित्व है या कल्चरल साल्वेन्सी है. तो अगर हम यह कर्ज उतारते हैं तो एक
सन्तुलन बनता है वे हमारे पर कृपा करते हैं, हम उन पर कृपा करते हैं.
गीता में तो एक बहुत बड़ा उदाहरण दिया है. कृष्ण कहते हैं कि मैं ने ये
यज्ञ-प्रक्रिया का योग सूर्य को कहा, सूर्य ने मनु को कहा, मनु ने
ईक्ष्वाकु को कहा आदि. और अब आप देखिए सूर्य अपनी किरणों को होम करता है
समुद्र में उस होम से भाप उड़ती है और बादल बनते हैं. बादल अपने शरीर का
होम करते हैं और वर्षा होती है और वर्षा से अन्न बनता है. और अन्न अपने
शरीर का होम करता है तो हमारा शरीर बनता है. हमारे शरीर में जो वीर्य
बनता है उस का हवन होता है तो मनुष्य का जन्म होता है. स्त्री के गर्भ
में हवन होता है. इसे वेद में पंचाग्नि विद्या कहते हैं. पाँचवीं आहुति
में मनुष्य नाम के प्राणी का निर्माण होता है--इसी तरह पशु नाम के प्राणी
का भी. तो ये सारा अन्त: सम्बद्ध एक प्रक्रिया है-- पास्परिक और
यज्ञात्मक.
अब यहाँ हमारी संस्कृति बुनियादी बात कहती है. आपके सामने दो रास्ते हैं.
एक बलिदान का रास्ता या उत्सर्ग की भावना का पारस्परिक उत्सर्ग का एक
दूसरे के लिए यज्ञ और कुर्बानी करने का. पशु की हिंसा करना यज्ञ नहीं है.
यज्ञ वह है जो स्वेच्छा से हो. अपने स्व का हनन कर दे, होम कर दे, जला
दे. इसीलिए यज्ञ की आहुति में अन्तिम शब्द होता है. `नमम् स्वाहा'
अर्थात् मैं और यह मेरापन इस में जल जाएँ, और यह जो धुँआत्मक अग्निकुण्ड
है--परिवेश का जो अग्नि कुण्ड है-उस में जल जाए ताकि दूसरे देवता का उस
से पोषण हो जाए. यह सारी पर्यावरण की एक ऐसी प्रक्रिया है जिन में आप को
एक संगति मिलेगी. मनुष्य के सारे परिवेश के साथ एक सन्तुलन बनेगा और अगर
ऐसा नहीं है तो फिर शोषण का रास्ता होगा, शोषण होगा. एक
स्वतन्त्रतापूर्वक ऋणमोचन का रास्ता है और दूसरा है जबरदस्ती शोषण का
रास्ता. इस शोषण के आधार पर जो व्यवस्था बनी हुई है उसे हम पूँजीवादी
व्यवस्था या साम्राज्यवादी व्यवस्था कहते हैं. इस तरह की जो व्यवस्था है
वह अधर्म है. वह शोषण करती है, दमन करती है लांच्छित करती है. और अगर
यज्ञ की प्रक्रिया है तो वह पोषण करेगी, सम्मान करेगी. वह वृक्ष में भी
देवत्व देखेगी, नदी में भी देवत्व देखेगी. जिसे तुलसीदास कहते हैं
`सियाराम मय सब जग जानी'. प्रत्येक दूसरे में देवत्व देखेगी तो वह उस का
साध्य बन जायेगा और व्यक्ति स्वयं साधन हो जायेगा और साधन का जीवन तो
सारा ही यज्ञमय होगा.
अपनी दूसरी बात उदाहरण के रूप में देकर बात समाप्त करता हूँ. सिर्फ
प्राकृतिक परिवेश में ही नहीं, मानव परिवेश में भी यह व्यवस्था हमारे
यहाँ वर्षों तक रही और हम इसे भूल गए हैं. वह है हमारी अर्थव्यवस्था की
यज्ञ-~मूलक प्रवृत्ति जिसे यजमानी प्रथा कहते हैं. यजमानी का मतलब है जो
यज्ञ से माने. एक आदमी धन्धा करता है, कपड़ा बनाता है, किस के लिए? वह
कहता है मेरे यजमान के लिए. एक कुम्हार भाँड़ बनाता है. किसके लिए? यजमान
के लिए. यजमान क्या करता है? वह उस की आवश्यकता पूर्ति कर देता है. शादी
के मौके पर, गमी के मौके पर, तीज और त्यौहार के मौके पर. सैकड़ों-हजारों
वर्षों से भारत में यह यज्ञमूलक आर्थिक व्यवस्था और सम्बन्धों का यह
स्वरूप चलता आया था. तो एक है बाज़ारू व्यवस्था और एक है यजमानी
व्यवस्था. बाजारू व्यवस्था जैसे-जैसे बढ़ती गई, वैसे-वैसे ही यजमानी
व्यवस्था घटती गई. मैं एक उदाहरण देता हूँ--मेरे जीवन का है. आज मेरी आयु
पचहत्तर वर्ष है. मैं करीब दस-बारह साल का था. मेरी बहिन की शादी थी. हम
जहाँ रहते थे, उस के निकट कुम्हारों का मोहल्ला था. जहाँ से शादी के वक्त
विवाह की वेदी में काम आने वाली मटकियाँ लानी थी. उसे हम "वे" बोलते
हैं. मैं कुम्हार के पास गया तो उस ने कहा कि घर जाकर दादी से कह दो कि
शाम तक "बे" घर पहुँच जायेगी. बीकानेर के पास एक गाँव है नापासर. मेरे
सामने वहाँ के एक बड़े सेठ का एक कर्मचारी आया. उस ने कुम्हार से कहा कि
विवाह की "बे" मुझे दे दो. तो कुम्हार ने कहा कि मेरे पास एक सैट है और
वह भी मेरे यजमान का है. तो मुनीम ने कहा कि मैं तुम्हें मुँहमांॅगी कीमत
दूँगी, मुझे सैट चाहिए. कुम्हार ने कहा कि तू ज्यादा पैसा देने वाला आज
आया है, मेरा यजमान से पीढ़ियों का सम्बन्ध है. तो ये हमारी आर्थिक
व्यव-~स्था थी जो पर्यावरण से सम्बन्ध रखने वाली व्यवस्था थी. तो यह जीवन
की दृष्टि थी. अगर हम सारे जीवन को एक शाश्वत अखण्डता में और परस्पर
सम्बद्ध प्रक्रिया में उस प्रक्रिया को परस्पर पूरक दृष्टि में लेते हैं
तो एक व्यवस्था बनती हैं. उस का नाम है धर्म. और यह बहुत ही जरूरी है
क्योंकि इस के बगैर समाज नहीं बनता. इस के लिए जो विधि और निषेध है वे
आवश्यक होते हैं ताकि इस प्रक्रिया पर बाजार हावी नहीं होने पाए.
लेकिन धीरे-धीर हम देखते हैं कि बाजार हावी हो गया है. और बाजार हावी
होने में क्या होता है? दो पक्ष दो व्यक्ति नहीं रहते. वह सम्बन्ध था दो
परिवारों का-दो व्यक्तियों का ही नहीं. और बाजार में सम्बन्ध होता है दो
वस्तुओं का. सिक्का एक वस्तु है और दूसरी वस्तु जिन्स है कोमोडिटी है. और
वह सम्बन्ध गुणात्मक नहीं संख्यात्मक या मात्रात्मक होते हैं. मात्रा
होती है उस में सिक्के की और उस के आधार पर माप-तौल और भाव. यह सारा
मात्रात्मक या संख्यात्मक बन जाता है. उस दूसरे सम्बन्ध में सारा सम्बन्ध
प्रतियोगिता का होगा. क्योंकि देने वाला देखेगा कि मैं ज्यादा लूँ और
लेने वाला सोचेगा कि कम दूँ. बेचने वाला सोचेगा मँहगा बेचूँ तो लेने वाला
देखेगा कि चीज ज्यादा मिल जाय. हर स्तर पर आपस में प्रतियोगिता होगी. इस
प्रतियोगिता में व्यापार करने वाले के पास लाभ के नाम से संचय होता है और
जैसे-जैसे संचय होता है उस में लोभ की वृत्ति बढ़ती है जो ख़राब है.
नतीज़ा यह हुआ कि ये केवल यजमानी व्यवस्था ही नहीं उखड़ी बल्कि परिवार
उखड़ गए. आज हमारे अपने परिवारों में हरेक चीज़ खरीद और बिक्री की चीज
बनती जा रही है.
एक और उदाहरण देकर मैं अपनी बात पूरी करता हूँ. एक आदमी को एक कैशियर
रखना था और उस के यहाँ रोजाना लाख-डेढ़ लाख का व्यापार होता था. एक
कैशियर आता है और कहता है कि आठ सौ रूपये माहवार लूँगा. दूसरा कहता है कि
बारह सौ रूपये से एक पाई भी कम नहीं लूँगा. और अब वह तलाश करता है कि ये
जो बारह सौ रुपये माँग रहा है उस की साख-शोभा कैसी है, चाल-चलन कैसा है,
अच्छी संगत है कि नहीं. वह देखता है कि इस आदमी को चाहे सोने के ढेर में
डाल दो, वह एक पाई भी छूयेगा नहीं. तो वह सोचता है चार सौ रुपये ही तो
ज्यादा दिए.
