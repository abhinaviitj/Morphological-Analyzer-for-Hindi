<ञिने आर्ट्स्><श्चुल्प्टुरे><आग्रतल् खन्हइयलल्><भ्हरट् खे शन्स्क्रिटिक् केन्ड्र-ख्हजुरहो><१९८०><ठ्हे ंअच्मिल्लन् छो.ओङ् ईन्डिअ ळ्ट्ड्><णेत् ढेल्हि><१६-२१><२०००><आग्रतल्,ख्-भ्हरट् खे शन्स्क्रिटिक् ख्-श्छ्-औ>

समाजिक तथा आर्थिक इतिहास
खजुराहो की शिल्प संपदा से तत्कालीन समाजिक और आर्थिक इतिहास पर पर्याप्त
प्रकाश पड़ता है. कलाकारों ने उनके निर्माण में अपनी गहन अनुभूतियों और
व्यापक अनुभवों का पूरा-पूरा उपयोग किया है. यह सत्य मिलता है कि उनमें
से अधिकांश प्रतिमारी आराध्यदेव और आवरण देवताओं की है, तो भी, मानव ने
अपने ही रुप अनुरुप उन्हें आकृति प्रदान की तथा अपनी कल्पनाओं से उनमें
विविधता दर्शाई. इसीलिए इन देव प्रतिमाओं की बेशभूषा, आभूषण, केशविन्यास,
वाद्ययंत्र, अस्त्र-शस्त्र और घरेलू उपकरण प्राय: वे ही है, जो तत्कालीन
मानव जीवन मे प्रचलित थे. इसके साथ ही खजुराहो के मंदिरों के बहुसंख्यक
शिलाफलक प्रेम और घृणा, सुख और दुख, आचार विचार, श्रृगार प्रसाधन और
केशविन्यास, और आभूषण,खेल और मनोरंजन उधोग और व्यवसाय कला और दस्तकारी
आदी मानव जीवन के विविध पक्षों से संबंधित है. इनके चित्रण मे खजुराहो के
कलाकारों ने चरम लक्ष्य के निकट पहुचने का प्रयास किया गया.
अत: प्रस्तुत अध्याय में तत्कालीन समाजिक तथा आर्थिक इतिहास को
प्रतिबिंबित करने का प्रयत्न किया गया है.
समाजिक इतिहास
जाति और वर्ग
प्राचीन भारतीय समाज की सर्वाधिक महत्वपूर्ण विशेषता थी उसका चार वर्णो
मे विभाजन, जो पहले कर्म पर आधारित था. कालांतर मे जाति प्रथा का कट्टरता
के साथ पालन होने के कारण यह व्यवस्था वंशानुगत हो गई. इसके परिणाम -
~स्वरुप पूर्वमध्यकाल में उच्च वर्ग के लोग अधिक लाभान्वित हुए.
ब्हाम्णों ने समाज में सम्मानपूर्ण स्थिति प्राप्त की. वे उच्चपदों पर
प्रतिष्ठित हुए. इतना ही नही विभिन्न गोत्र प्रवर वाले बाहाम्णों के लिए
शासन की ओर ग्रामों का दान किया गया. कुछ ब्राहाम्ण परिवार आनुवंशिकता से
महामात्य, पुरोहित, सांधिविग्रहिक और राजकवियों के पदों पर आसीन हुए.
क्षत्रिय जाति योद्धा थी, जिसका मुख्य कार्य शत्रुओं से देश की रक्षा
करना था. प्रामाणिक सामग्री के अभाव में उनका विस्तृत विवरण संभव नहीं.
चंदेल अभिलेखों में केवल तीन बार उनका उल्लेख हुआ है, किन्तु खजुराहो
शिल्प मे उनका अंकन विरल नही है.
अन्य वर्ग जिसे विशेष सुविधाएं प्राप्त थीं, कायस्थों का था. ये राजकीय
लिपिक बौद्धिक वर्ग के लोग थे, जिन्हें समाज में उच्च प्रतिष्ठा प्राप्त
थी. उनकी नियुक्तियां प्रतिहार सचिव, कोषाधिकारापति आदि से महत्वपुर्ण
पदों पर की गई साधारणत: कायस्थों का कार्य लेखा-जोखा रखना था.
वैश्य लोग व्यापारिक वर्ग के थे. उनका प्रधान कार्य व्यापार तथा उद्योग
-~धंधों की उन्नति करना था. विवेच्यकाल में वे श्रेष्ठी कहलाते थे.
चंदेलअभि -~लेखों में `वैश्य'और`शुद्र' शब्दो का अभाव है. डा. निमाइसदन
बोस का कथन है कि निम्नवर्ग के लोग जाति के स्थान पर अपने व्यवसायों
द्वारा जाने जाते थे. वीरवर्मा के डाही दानपत्र में संक्षेप में चंदेल
साम्राज्य की अनेक जातियों का उल्लेख हुआ है. इनमे कायस्थ हुआ है. इसी
प्रकार वि.सं.१३४६ के चरखारी ताम्रपक्ष में न केवल नापितों, महरों और
धीवरों का उल्लेख है, अपितु मेधों और चान्डालों तक का वर्णन है.
चंदेलयुगीन उपर्युक्त निम्नबर्ग के लोगों की समुन्नत सामाजिक स्थिति का
ज्ञान प्राप्त करना कठिन नहीं है. उल्लेखनीय अवसरों पर कभी भी उनकी
उपेक्षा नहीं की गई. प्रतीत होता है कि जातिप्रथा आनुवंशिक होती जा रही
थी और उसका अतिक्रमण निंद्य समझा जाता था. इसकी एक झलक कृष्ण मिश्र
द्वारा रचित प्रवोधचंद्रोदय में मिलती है, जिसमे वर्ण-व्यवस्था के औचित्य
पर शंका व्यक्त की गई है.
आश्रम व्वस्था
आश्रम व्यवस्था भारतीय संस्कृति के सामाजिक पक्ष का मूलाधार है. जीवन को
कालक्रमानुसार चार भागों में विभक्त कर आश्रमों की सुंदर व्यवस्था
निर्मित हुई. इन चारों चरणों को क्रमश:ब्रह्म्चर्याश्रम, गृहस्थाश्रम,
वनप्रस्थाश्रम और संन्यासाश्रम का नाम दिया गया है. ब्रह्म्चर्याश्रम में
द्विज वेदों और विविध विद्यायों का अध्ययन करता था. वह गृहस्थाश्रम मे
सक्रिय नागरिक के रुप में अपनी गृहस्थी बसाता था तथा संयमपूर्ण सांसारिक
सुख-दुख का भोग करते हुए वनप्रस्थी बनता था. इस आश्रम मे त्यागी का जीवन
व्यतीत करते हुए वह संन्यासाश्रम मे प्रवेश करता था और योगाभ्यास करता
हुआ अपना शरीर त्याग देता था. इस आश्रम व्यवस्था की एक झलक खजुराहो
शिल्पों में देखी जा सकती है. ब्रह्म्चर्याश्रम
खजुराहो शिल्प के कुछ शिलाफलकों में तत्कालीन विद्यालयों के दृश्य अंकित
किए गए हैं. इनमें से पहला दृश्य मंदिर के दक्षिण-पूर्वी खूंटरा मंदिर मे
उत्कीर्ण है. शिलाफलक में विद्यार्थियों से घिरे आचार्य मध्य में बैठे
हुए हैं. आचार्य के बाएँ हाथ मे एक काष्ठफलक है, जिसपर दाएं हाथ से वह
कुछ लिख रहे हैं. सभी विद्यार्थी विनीत भाव से खड़े हैं. अध्यापक के पीछे
खड़ा एक विद्यार्थी अपना बायां हाथ गुरु के कंधे पर रखे हुए हैं. यही पर
एक अन्य दृश्य मे प्रौढ व्यक्तियों का एक विद्यालय प्रदर्शित किया गया
है. बीच मे विराजमान आचार्य के दोनो पार्श्वो में एक एक विद्यार्थी आसीन
है. विद्यार्थी अपने अपने काष्ठ फलकों को बाएं हाथ से पकड़कर दाएं हाथ से
उन पर लिख रहे हैं. दोनों पार्श्वों मे एक एक सेवक खड़ा है.
कंदरिया-महादेव मंदिर में अंत:प्रदक्षिणा की पिछली भिति की एक रथिका में
एक प्रौढ़व्यक्ति को अध्ययन करते हुए दिखाया गया है. अध्यापक और अध्येता
दोनों बैठे हुए हैं. अध्येता हाथ मे एक तख्ती लिए हुए उससे कुछ पढ़ता हुआ
प्रतीत होता है. छात्र अलंकृत वेशभूषा तथा आभूषण धारण किए है जिससे वह
किसी संपन्न परिवार का प्रतीत होता है. अत: यह किसी विद्यालय का दृश्य न
होकर व्यत्तिश: अध्यापन का अंकन प्रतीत होता है.
गृहस्थाश्रम: ब्रह्म्चर्याश्रम के विपरीत खजुराहो शिल्प मे गृहस्थाश्रम
से संबंधित दृश्यों का अभाव है. तो भी, घरेलू जीवन के अनेक शिल्पांकन इस
विषय पर महत्वपुर्ण प्रकाश डालते है. लक्ष्मण मंदिर की दाई बहिर्भिति पर
एक युगल अंकित है. पति अत्यंत क्रुद्ध है. पत्नी उसके कंधे पर हाथ रखकर
उसे प्रसन्न करने का प्रय्त्न कर रही है, किंतु वह टस से मस होता प्रतीत
नही होता. इसी प्रकार का एक दृश्य चित्रगुप्त मंदिर की बाई बहिभिर्ति की
मध्य सज्जापंक्ति में उत्कीर्ण है. कभी कभी पति पत्नी को फूलों का
प्रेमोहार देते हुए दर्शाया गया है. देवी जगदंवी मंदिर की बाई बहिभिर्ति
की सबसे ऊपरी सज्जापंक्ति के एक अत्यंत मनोरम दृश्य मे एक युगल अंकित है.
चित्रफलक मे दाएं हाथ मे एक पुष्प लिए हुए एक तरुण बाएं हाथ से एक युवती
का आलिंगन कर रहा है. संभवत: हाथ का फूल वह तरुणी को भेंट करना चाहता है.
अनेक शिल्पों में आराम से बैठे हुए दंपत्ति वार्तालाप मे लीन प्रदर्शित
किए गए है. शंभवत: वे कुछ पारिवारिक समस्याओं का हल ढ़ूंढ़ने में मग्न
है. मंदिरों में कहीं-कहीं महत्वहीन किंतु पारिवारिक जीवन से संबंधित
बास्त-~ विक घटनाओं पर आधारित दृश्य अंकित हैं जो कलाकार के सुक्ष्मतम
पर्यवेक्षण और अवलोकन के परिचायक है. युवती ने हाथों से अपनी आंखें बंद
कर रखी हैं. ऐसा प्रतीत होता है कि पति उसे अपनी आँखे मूंद लेने पर ही
कोई अप्रत्याशित वस्तु भेंट करना चाहता है. शोकपूर्ण अवसरो पर पति-पत्नी
एक दूसरे का दुख बटाते थे. अनेक शिल्पों में स्त्रियों को रोते अपने आंसू
छिपाते१ तथा पुरुषों को उनके मुख से हाथ हटाते हुए दर्शाया गया है.
पत्नियों को धीरज बंधाते हुए पतियों को कभी कभी उनका आलिंगन करते तथा
कहीं कहीं हाथ जोड़कर क्षमा मांगते भी अंकित किया गया है.
दंपत्तियों का आपस में लड़ना-झड़ना और फिर एक दूसरे को मनाना अत्यंत
स्वाभाविक बात है. विश्वनाथ मंदिर की दाई बहिर्भिति पर क्रोधपूर्ण मुद्रा
में एक युगल उत्कीर्ण है. इसी प्रकार कंदरिया महादेव मंदिर की बाई
बहर्भिति पर एक युगल एक दूसरे की ओर पीठ किए अंकित है. ये दोनो अंकन
पति-पत्नी के मनमुटाव को वयक्त करते हैं. प्राय: पुरुषों को ही अपनी
पत्नियो का क्रोध दूर करने का प्रयत्न करना पड़ता था. शिल्प में वे क्रोध
से मुंह फुलाए खड़ी हैं या पति की ओर पीठ किए हैं. पति रुठी पत्नी को
मनाने के लिए अपने हाथ कंधों पर रखे या उसके हाथ अपने हाथ में लिए हैं.
कहीं कहीं पत्नी को ताड़ना देते हुए भी पति को चित्रित किया गया है.
लक्ष्मण मंदिर के एक ऐसे ही अंकन में एक पूरुष को अपनी पत्नी वेणी पकड़
कर खींचते हुए दिखाया गया है. स्त्री स्वयं को मुक्त कराने हेतु संघर्ष
कर रही है. समीप ही एक दर्शक दुखी मन से पति-पत्नी के इस झगड़े को देख
रहा है. कंदरिया महादेवमंदिर मे एक इसी प्रकार के अंकन मे दो पुरुष एक
स्त्री के दायां और बायां हाथ पकड़े हुए हैं. किंतु स्त्री हाथ जोड़कर
उनसे छोड़ देने की प्रार्थना कर रही है. कभी कभी क्रोध में पतियों
पत्नियों की हत्या करने के प्रयत्न को भी रुपायित किया है. यद्यपि
पत्नियों द्वारा पतियों के प्रति कठोर और पाशविक आचरण का अंकन खजुराहो
शिल्प मे मिलता है, तथापि पत्नियों द्वारा पतियों के प्रति कठोर व्यवहार
का एक भी दृश्य यहां अंकित नही किया गया. इससे प्रकट होता है कि
स्त्रियों की स्वतंत्रता सीमित थी तथा वे सदैव पति के संरक्षण में थी.
खजुराहो के कुछ शिल्पांकनों से प्रकट होता ही कि स्त्रियों पुरुषों पर
कुछ प्रभाव रखती थी. देवी जगदंबी मंदिर की दाई बहिर्भिति पर एक स्त्री
पुरुष के दाएं हाथ रखकर उसे जल्दबाजी में कोई निर्णय लेने से रोक रही है.
इसी प्रकार लक्ष्मण मंदिर के एक शिल्प में पत्नी आयुध धारण किए हुए पति
को युद्धक्षेत्र में जाने से रोक रही है.
यद्यपि समाज में स्त्रियों को पर्याप्त स्वतंत्रता प्राप्त थी, तथापि वे
दुष्ट और चरित्रहीन व्यक्तियों से सर्वथा मुक्त न थी. पतियों को उसकी
रक्षा के लिए सदैव सतर्क रहना पड़ता था. खजुराहो संग्रहालय के एक शिलाफलक
पर दो व्यक्ति एक दंपत्ति का पीछा करते हुए अंकित है. ऐसा प्रतीत होता है
मानो पीछा करने वाले व्यक्ति स्त्री का अपहरण करना चाहते हैं. आत्मरक्षा
के लिए महिलाएं स्वयं भी घातक हथियार रखती थीं. संग्रहालय के एक शिलाफलक
पर एक पुरुष अपने दाएं हाथ में किसी स्त्री का बायां हाथ पकड़कर उसके
स्तनों पर हाथ रखने का प्रयत्न कर रहा है. स्त्री अपने दाएं हाथ से पुरुष
पर आक्रमण करती हुई प्रतीत होती है.
गृहस्थाश्रम में पतियों की देखभाल के अतिरिक्त पत्नियों का दूसरा
महत्व-~पुर्ण कार्य सुचारु रुप से गृहस्थी चलाना और बच्चों का लालन-पालन
करना था. यद्यपि यहां के शिलाफलकों में चुल्हे-चक्की के दृश्यों का
सर्वथा अभाव है तथापि स्त्रियों को कुओं, तालाबों या नदियों से घड़े में
जल लाते हुए अंकित किया गया है.
प्राचीन भारतीय विचारकों ने त्रिऋण--ऋषिऋण, देवऋण और पितृऋण--का वर्णन
किया है. इनमें से पितृऋण का तात्पर्य है पूर्वजों का ऋण. हमारे पूर्वजों
ने वंश परंपरा को बनाए रखा, अत: उनका ऋण स्वीकार करना और उस चूकाना हमारा
कर्तव्य है. खजुराहो शिल्प में माताओं और शिशुओं का अंकन प्रकट होता है
कि चंदेलकाल में भी पितृऋण स्वीकार किया जाता था और गृहस्थ उसे चुकाने का
प्रयत्न करता था. यहां के शिल्प में माता शिशु के अनेक अंकन मिलते है,
जिनमें से कुछ में माँ बच्चों को दुलार रही है और अन्य में बच्चे को गोद
में लिए है या आम्रलुंब से बच्चे को रिझा रही है. ऐसा प्रतीत होता है कि
धनाढ़य अपने बच्चों की देखभाल के लिए धाय रखते थे. लक्ष्मण मंदिर के उस
शिलाफलक से इस तथ्य की पुष्टि होती है जिसमें एक महिला को नौकरानी की गोद
से बच्चे को लेते हुए दिखाया गया है. अन्य दृश्यों में माँ दरी या चटाई
पर बैठी है तथा शिशु उसके समीप खेल रहा है अथवा मां अपने हाथ में शिशु के
लिए है और शिशु ने अपना छोटा सा हाथ मां के स्तन पर रख दिया है. स्नेहिल
माताओं को शिशु को चुमकारते हुए, या उन्हें लाड़ प्यार करते हुए भी अंकित
किया गया है. कभी कभी माताओं को दो शिशुओं के साथ प्रदर्शित किया गया है.
इनमें से एक शिशु को वह हाथों में लिए है तथा समीप में खड़ा दूसरा शिशु
मां की गोद में चढ़ने का प्रयत्न कर रहा है.
कुछ शिल्पों में माताएं शिशुओं को घुटने के बल चलना सिखा रही है या फिर
दिवार पर चित्रित या लिखित किसी वस्तु को समझा रही है. अवकाश के क्षणों
में स्त्रियां कुछ लिखती-पढ़ती या नाचती गाती भी प्रतीत होती है.
वानप्रस्थ तथा संन्यास आश्रम : गृहस्थाश्रम के पश्चात व्यक्ति को
वानप्रस्थ आश्रम में प्रवेश करना चाहिए. उसे वन में मूल और फल खाना
चाहिए, अपने शरीर को कष्ट देना चाहिए, पंच महायज्ञ करना चाहिए तथा चोरों,
पापियों या निंदित आचरण वालों को छोड़कर अतिथियों का सत्कार करना चाहिय.
अलबीरुनी वानप्रस्थियों का रोचक वर्णन करते हुए लिखता है कि
वानप्रस्थियों का रोचक वर्णन करते हुए लिखता है कि वानप्रस्थी गृहस्थी को
छोड़कर, ब्रम्चर्य का पालन करता है. अगर उसकी पत्नी वानप्रस्थ नहीं
अपनाती तो यह उसे अपनी संतति के सहारे छोड़ देता है. वह जन सभ्यता से
बाहर रहता है और उस जीवन को पुन: अपनाता है जिसे वह सबसे पहले आश्रम में
अपना चुका है. वह छाजन की छाया के नीचे आश्रय नहीं लेता और न कोई परिधान
धारण करता है, केवल कटिभाग को ढ़ंकने के लिए वृक्ष की छाल मात्र पहनता है
वह पृथ्वी पर बिना बिछावन के सोता है और केवल कंद, मूल तथा फल खाता है.
वह बालों को बढ़ा लेता है और तेल नहीं मलता.
वर्णाश्रम धर्म का अंतिम चरण संन्यासाश्रम है. `सन्यास' शब्द का तात्पर्य
है `पूर्ण त्याग'. महाभारत में संन्यास के त्यागपूर्ण जीवन का वर्णन करते
हुए कहा गया है कि उसे `अग्नि, धन, पत्नी और संतान के प्रति सर्वथा
अनासक्त होकर वस्त्र, आसन, विस्तर या सुख के लिए अन्य साधनों का परित्याग
करते हुए इधर-उधर भ्रमण करते रहना चाहिए. सोना और पत्थर, शत्रु, मित्र और
उदासीन, सभी को उसकी दृष्टि में समान होना चाहिए.
कोई भी व्यक्ति गृहस्थाश्रम के बाद वानप्रस्थ या सीधे संन्यास आश्रम में
प्रवेश कर शेष जीवन में सत्य का अनुसंधान कर सकता था. खजुराहो मंदिरों
में इन रागातीत तपस्वियों के अंकन बहुलता से प्राप्त होते हैं, जिनमें
उन्हें उपदेश देते हुए, दार्शनिक गुत्थियां सुलझाते हुए या फिर भगवद्
चिंतन करते हुए प्रदर्शित किया गया है. कंदरिया और देवी जगदंबी मंदिरों
के अधिष्ठान के शिलाफलकों पर बैठे हुए तपस्वी दिखाए गये हैं. उनके सामने
बैठा शिष्य समुदाय उनकी अमृतवाणी का पान कर रहा है. उनके हाथों में कुछ
वस्तुएं हैं, जिन्हे वे उपदेश के बाद गुरु को अर्पण करेंगे. कहीं कहीं पर
कुछ तपस्वी बैठे हुए अपने ही साथी का व्याख्यान सुन रहे हैं. लक्ष्मण
मंदिर के अर्धमंडप में एक स्थान पर एक राजा को किसी ऋषि का उपदेश सुनने
के लिए जुलूस में जाते हुए अंकित किया गया है. कहीं कहीं ये ऋषि अपने
शिष्यों को दीक्षा देते हुए भी उत्कीर्ण किए गए हैं. पार्श्वनाथ मंदिर की
बाई बहिर्भिति पर एक श्मश्रुल तपस्वी अपनी दाई हथेली फैलाए आसीन है. उस
खुली हथेली पर एक व्यक्ति अपनी बंद मुठ्ठी रखता हुआ अंकित है. इस दृश्य
से ऐसा प्रतीत होता है जैसे तपस्वी उक्त वयक्ति के दीक्षा दे रहा है.
