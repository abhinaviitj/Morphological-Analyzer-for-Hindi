<शोचिअल् श्चिएन्चे><ःइस्टोर्य्><ईर्ङन् ःअबिब्><ंअड्ह्यकलिन् भ्हरट्><१९८१><षज्कमल् फ्रकस्हन्><णेत् ढेल्हि><६० टो ६३><२२७२><ईर्ङन् ःअबिब्-ंअड्ह्य्कलिन् भ्हरट्> 

पहला दौर अकबर के राज्यग्रहण से पानीपत की लड़ाई से ठीक पहले तक के काल
(जनवरी-अक्तूबर १५५६) तक फैला है जब सभी अमीरों ने अपने सामान्य हितों पर
गंभीरता खतरे की आशंका से बैरम खान का नेतृत्व स्वीकार कर लिया था . दूसरे
में पानीपत की दूसरी लड़ाई हुई और यह दौर काबुल से दरबार की औरतों के पहुंचने
के साथ समाप्त हुआ (अप्रैल १५५७) . शासनतंत्र पर बैरम खान का नियंत्रण पूरा
हो गया और उसने व्यक्तिगत अनुयायियों का वर्ग उत्पन्न करने की चेष्टा की
. तीसरे दौर में, जो १५५९ के मध्य तक खिंचा, बैरम खान के प्रभाव और शक्ति
में उत्तरोत्तर कमी आई . अंतिम दौर बैरम खान द्वारा फिर से राज्यतंत्र का
नियंत्रण प्राप्त करने के प्रयत्न से प्रारंभ हुआ, परिणामस्वरूप दरबार में
दलीय संघर्ष फिर से विराट रुप में उभरा जिसकी परिणति बैरम खान की बर्खास्तगी
में हुई . पहला दौर जनवरी १५५६ ई.  में हुमायूं की अचानक मृत्यु से प्रारंभ
हुआ . यह वह समय था जब भारत में मुगलों की स्थिति सुरक्षित नहीं थी . लगभग
इसी समय मुबारिज खान सूर (आदिलशाह) और उसका प्रसिद्ध सेनापति हेमू मूगलों
के साथ निर्णायक शक्ति-परीक्षण के लिए पूर्वी भारत के अफगानों को एकत्र
करने के उन्मत्त प्रयास कर रहे थे . हेमू द्वारा संचालित सेना की शक्ति
पहले ही अत्यंत विकट थी . अबुल फजल के अनुसार, हुमायूं की मृत्यु की
सूचना मिलने पर अफगानों ने और देर किए बिना मुगल ठिकानों पर आक्रमण करने
का निश्चय किया क्योंकि वे स्थिति का पूरा लाभ उठाना चाहते थे . दूसरी,
ओर अकबर की अवश्यकता के कारण मुगल अक्षम स्थिति में थे . राजा के नाम पर
शासन का काम चलाने के लिए एक प्रतिशासक ढूंढ़ा जाना आवश्यक था और इसके लिए
बैरम खान का चुना जाना स्पष्ट था . फिर भी, अमीरों के बीच से ही किसी एक
अमीर द्वार प्रभुसत्ता के प्रयोग से अमीरों के पारस्परिक संबंधों में उलझाव
पैदा होना निश्चित था . इसलिए इसमें प्रशासन के स्थायित्व के लिए एक गंभीर
खतरा निहित था . इन परिस्थितियों में, इन सब खतरों के बावजूद, बड़े अमीरों
में से किसी ने भी राज्य संरक्षक के रुप में बैरम खान की नियुक्ति का विरोध
नहीं किया . तरदी बेग, मुनीम बेग, खिज़ ख्वाजा खान, ख्वाजा जलालुद्दीन महमूद
और ख्वाजा मुअज्जम ने बैरम खान की नियुक्ति को स्वाभाविक रुप से स्वीकार
कर लिया . यद्यपि इनमें से प्रत्येक व्यक्ति अपनी लंबी सेवा, अकबर के साथ
पिछले संबंधों या खून के रिश्ते के आधार पर राज्यसंरक्षक होने का दावा कर
सकता था . यहां तक कि गर्ममिजाज और महत्वाकांक्षी शाह अबुल मआली ने भी कोई
आपत्ति नहीं उठाई . मुगल अमीर वर्ग के सभी तबकों ने इसे मौन स्वीकृति दी .
ध्यान देने योग्य बात है कि हुमायूं की मृत्यु पर दिल्ली के नायक तरदी बेग
खान ने स्वेच्छा से मिर्जा कामरान के बेटे मिर्जा अबुल कासिम की अभिरक्षा
का भार बैरम खान को हस्तांतरित कर दिया . यदि बैरम खान को राज्य को संरक्षक
बनाने के संबंध में उसका किसी भी प्रकार का कोई विरोध होता तो कोई कारण नहीं
था कि वह मिर्जा अबुल कासिम का इस प्रकार कलानौर भेद कर, शाही खून का एक
राजकुमार अपने साथ होने का लाभ खो देता जिसे वह चाहता तो अपने हितों को
पूरा करने के लिए मोहरे की तरह इस्तेमाल कर सकता था . इसी प्रकार मुनीम बेग
द्वारा काबुल के शाह अबुल मआली के भाई शाह हाशिम को गिरफ्तार करने के बैरम
खान के आदेश का तुरंत पालन किया जाना यह बताता है कि बैरम खान को राज्य
संरक्षकत्त्व मिलने पर उसकी प्रारंभिक प्रतिक्रिया कुल मिलाकर प्रतिकूल
नहीं थी . फिर भी यह संभव है कि ऊंचे पदों या महत्वपूर्ण स्थितियों का
उपभोग करने वाले वरिष्ठ अमीर बैरम खान के साथ शक्ति और प्रभाव में हिस्सा
बंटाना चाहते हों और उसकी अबोध शक्ति को स्वीकार करने के लिए तैयार न हों
. दूसरी ओर बैरम खान, प्रारंभ से ही अपनी शक्ति का प्रयोग दृढ़ता से करने
के लिए कृतसंकल्प था . लगता था कि वह इस तथ्य से परिचित था कि देर या सवेर
यह उसे बड़े अमीरों के साथ मुठभेड़ की स्थिति में ला देगा . बाद की घटनाओं
का स्वरूप बताता है कि `वकील-उस-सल्तनत' (राज्य संरक्षक) बनने के बाद बैरम
खान ने उन सबको प्रभावशाली पदों से हटाने के उपाय अपने प्रारंभ कर दिए जिनसे
उसे अपनी सत्ता के लिए चुनौती की अपेक्षा थी . अकबर के राज्य ग्रहण के समय
शाह अबुल मआली को पदच्युत करके गिरफ्तार कर लिया गया . इसकी कोई प्रतिक्रिया
नहीं हुई क्योंकि शाह अबुल मआली अपने गर्ममिजाज और धृष्ट व्यवहार के कारण
सब जगह बदनाम था . कुछ ही दिन बाद लाहौर के फौजदार बापस खान के पद से हटा
दिया गया और मुनीम बेग को कुमुक भेजने के बहाने एक छोटी-सी सैनिक टुकड़ी के
साथ काबुल भेज दिया गया . एक अन्य बड़े अमीर, तुलक खान कुचीन को हिंदुस्तान
छोड़कर मुनीम खान के अधीन काम करने पर विवश किया गया . इसी प्रकार बैरम खान
को राज्य संरक्षक पद मिलने पर ख्वाजा सुलतान अली को प्रकटत: वजीर के रुप में
अपनी जिम्मेवारियों से मुक्त कर दिया गया . यद्यपि ख्वाजा सुलतान अली अब भी
केंद्रीय शासन में पदाधिकारी के रुप में बना रहा लेकिन उसका पद वजीर का नहीं
रहा . उसके बाद से दीवानी (आर्थिक विभाग) के मामले की देखभाल राज्य संरक्षक
स्वयं करने लगा . हुमायूं के शासनकाल के अंतिम दस वर्षों में केंद्रीय
प्रशासन के ढांचे में जिन उपायों को शुरु किया गया था, इसमें उन सबको उलट
दिया गया . अंत में, यह भी ध्यान देने योग्य है कि अकबर के राज्यारोहण के
कुछ ही दिनों के भीतर शम्सुद्दीन मुहम्मद अत्का, ख्वाजा जलालुद्दीन महमूद,
मुहम्मद कुली खान बरलास, मिर्जा खिज़ खान हजारा, संक्षेप में, लगभग सभी
बड़े अमीर जिनकी उपस्थिति बैरम खान के लिए परेशानी का कारण बन सकती थी,
`अपनी आकाएं-बेगमें लाने के लिए' काबुल भेज दिए गए . बैरम खान ने काबुल के
सूबेदार मुनीम खान और अवध में मुगल सेना के सेनापति अली कुली खान उज्बेक की
शुभेक्षा और सहयोग प्राप्त करने के लिए उनके प्रति बहुत नम्र और पक्षपातपूर्ण
रुख अपनाया ताकि उसके और अन्य अमीरों के बीच शक्ति परीक्षण की स्थिति उत्पन्न
होने पर इनको कम से कम तटस्थ रखा जा सके . इस प्रयास में बैरम खान पूरी तरह
से असफल नहीं रहा . अली कुली खान उसका घनिष्ठ मित्र बन गया जबकि मुनीम खान
मित्र न होते हुए भी सहयोगी रहा . फिर भी, बैरम खान मुनीम खान की वफादारी
का विश्वास नहीं रख सकता था . वास्तव में इस बार में निश्चित नहीं हुआ
जा सकता था कि बैरम खान और मुनीम खान के बीच सहयोग को उन असंतुष्ट अमीरों
के प्रभाव से क्षति नहीं पहुंची जो बैरम खान द्वारा अपने पदों से हटा दिए गए
थे और अब काबूल में एकत्र थे . इन परिस्थितियों में यह बैरम खान के उद्देश्य
के अनुकूल था कि मुनीम खान काबुल से इस प्रकार बंधा रहे कि उसे दरबार में
किसी भी प्रभाव का प्रयोग करने से रोका जा सके . अत: मई १५५६ को काबुल पर
मिरजा सुलेमान का आक्रमण बैरम खान के लिए वैसे ही रहा होगा जैसे इसे भगवान
की ओर से भेजा गया हो . इसने अगले चार महीनों के लिए दरबार से मुनीम खान का
संबंध विच्छेद कर दिया . इस दौरान बैरम खान ने प्रशासन पर अपनी पकड़ मजबूत
कर ली . मिर्जा सुलेमान के आक्रमण के दौरान मुनीम खान को सहायता भेजने में
बैरम खान की सुस्ती का कारण हिंदुस्तान में मुगल स्थिति की कठिनाइयां नहीं
हो सकता था . अक्तूबर १५५६ में अफगानों के आक्रमण के समय से पहले ही मुगल
अमीर वर्ग के बीच तनावों ने प्रशासन की सुदृढ़ता पर प्रभाव डालना आरंभ कर
दिया था . बैरम खान की उपरिचर्चित युक्तियों से उत्पन्न अनिश्चितताओं ने
अफगानों को दिल्ली की ओर बढ़ने से रोकने के मुगल अधिकारियों के प्रयत्नों को
और क्षति पहुंचाई . अबुल फजल द्वारा दिए गए विवरण से स्पष्ट है कि तुगलकाबाद
की लड़ाई के पूर्व दिवस पर मुगल अधिकारियों में पूर्णरुपेण उद्देश्य की
एकता का अभाव था . जबकि अधिकारियों की बहुसंख्या पंजाब और संभल से सैनिक
टुकड़ियों के पहुंच जाने तक संघर्ष को स्थगित करना चाहती थीं, तरदी बेग
खान ने सामना करने की उतावली दिखाई . उसे शायद डर था कि यदि बैरम खान वहां
पहुंच गया तो उसे भी अपने पद से हटाकर दूसरों की भांति किसी तुच्छ पद पर
दूर भेज दिया जाएगा . सेना में पीर मुहम्मद खान भी उपस्थित था जो बैरम खान
द्वारा, संभवत उसकी अनुपस्थिति में, तरदी बेग के अफगानों पर निर्णायक विजय
प्राप्त करने के प्रयत्नों को निष्फल करने के लिए एक गुप्त आदेश देकर भेजा
गया था . ये सब परिस्थितियां मिलकर तुगलकाबाद में मुगल पराजय का कारण बनीं
. तुगलकाबाद की मुगल पराजय से तरदी बेग खान की स्थिति कमजोर हुई जिससे अमीर
वर्ग के बीच का शक्ति संतुलन बिगड़ गया . तुगलकाबाद की लड़ाई के बाद तरदी बेग
खान और उसके अनुयायी अफगानों के समक्ष अपनी दोआब और मेवात की जागीरें हार कर
एकदम शरणार्थियों की तरह पंजाब के शाही खेमें में आ गए . इस घटना ने संतुलन
को निर्णायक रुप से बेरम खान के पक्ष में झुका दिया . अब उसे राज्य संरक्षक
के रुप में अपने अधिकारियों के निर्बाध प्रयोग के लिए अपने रास्ते की अंतिम
बची हुई रुकावट को दूर करने का अवसर मिल गया . २२ अक्तूबर १५५६ के आसपास
रणक्षेत्र से भागकर जानबूझकर और विश्वासघात करके पराजय दिलाने के अभियोग
में बैरम खान ने राजा की स्वीकृति प्राप्त किए बिना तरदी बेग को फांसी दे
दी . उन पर यह अभियोग लगाने में उसे अली कुली खान और पीर मुहम्मद खान का
समर्थन मिला . तुरदी बेग की फांसी ने हिंदुस्तान में मुगल अमीरों के बीच बहुत
अधिक क्रोध भड़काया लेकिन यह हिंसक रुप में अभिव्यक्त नहीं हुआ . भारत में
मुगल एक गंभीर संकटका सामना कर रहे थे और अपने ओहदेदारों के भीतर खुली फूट
का खतरा नहीं उठा सकते थे . शायद बैरम खान ने यही देखकर तरदी बेग को फांसी
देने का निश्चय किया . फिर कुछ प्रभावशाली लोगों ने विभिन्न अनुग्रहों के
कारण राज्य संरक्षक के निर्णय का समर्थन किया यद्यपि वे उसके विरुद्ध आवाज
उठा सकते थे . महम अनगा भी ऐसे ही बिके हुए लोगों में थी . तरदी बेग के कुछ
थोड़े-से निष्ठावान अनुयायी मार डाले गए क्योंकि उन्होंने दुराग्रहपूर्ण ढंग
से मौन रहने से इनकार किया था और राज्य संरक्षक के खुले विरोध में निकल आए थे
. ख्वाजा सुल्तान अली, मीर असगर मुंशी और खंजेर बेग जैसे अन्य अमीर गिरफ्तार
कर लिए गए . फिर तरदी बेग की फांसी का समाचार पानीपत की लड़ाई के एक महीने
बाद तक आधिकारिक रुप से घोषित नहीं किया गया . काबूल के अमीरों से इस खबर को
छिपाने के लिए विशेष सावधानी बरती गई . जिनमें तरदी बेग के बहुत घनिष्ठ मित्र
और रिश्तेदार थे . इन उपायों से बेरम खान उस नाराजगी के बावजूद, जो इस कदम
से पैदा हुई हो सकती थी, अमीर वर्ग को नियंत्रण में रख सका . वास्तव में इस
समय, कैसे भी बैरम खान शासन की एकता स्थापित कर पाया जो शायद तरदी बेग जैसे
प्रतिद्वंद्वी की उपस्थिति में संभव न होती . निश्चय ही पानीपत की विजय में
इसका शानदार योगदान रहा . इस लड़ाई में मुगल सेनाओं के लगभग सभी नायक बैरम
खान के व्यक्तिगत मित्र और सहयोगी थे . बैरम खान ने विजय द्वारा प्राप्त इस
अवसर का उपयोग अमीरों में से अपने मित्रों को पुरस्कृत और पदोन्नत करने में
और इस प्रकार अपने लिए एक स्वतंत्र अनुयायी वर्ग तैयार करने में किया . दोआब
की उपाधियां और जागीरें अब्दुल्ला खान उज्बेक, सिंकदर खान उज्बेक, अली कुली
खान उज्बेक, किया खान गंग, पीर मुहम्मद खान जैसे बैरम खान के ज्ञात मित्रों
और अनुयायियों की प्रदान की गईं और इसकी वजह से उनके साथ संबंध और मजबूत हुए
. मुख्यत: इन्हीं अमीरों की सहायता से बैरम खान ने पानीपत की सफलता के
फलस्वरुप अधिकृत क्षेत्रों में शांति स्थापित की . पानीपत की लड़ाई के
बाद विभिन्न दिशाओं में भेजे गए सभी अभियानों में इन लोगों ने महत्वपूर्ण
भूमिका निभाई . शायद खिज़ ख्वाजा खान ही ऐसा बड़ा अमीर था जो बैरम खान के
अनुयायियों के नजदीकी घेरे से पृथक होते हुए भी इस समय महत्वपूर्ण सैनिक पद
पर रखे जाने के लिए विश्वसनीय समझा गया था . पानीपत की लड़ाई में उसने मुगल
सेनाओं का नेतृत्व किया था . लेकिन वह भी अपने निर्णयानुसार कार्य के लिए
स्वतंत्र नहीं था . वास्तविक नेतृत्व शुरु से ही बैरम खान के व्यक्तिगत सेवक
हाजी मुहम्मद खान सिस्तानी के हाथ में था यद्यपि वह सेना में किसी बहुत ऊंचे
पद पर नहीं था . सिकंदर सूर के खुलकर मैंदान में उतर आने के फलस्वरुप, जैसे
ही पंजाब में फौजी गतिविधियों ने जोर पकड़ा, बैरम खान ने शीघ्रता से अपने एक
उच्च पदासीन, अनुयायी सिकंदर खान उज्बेक को वहां भेजकर खिज़ ख्वाजा खान की
शक्ति को और भी सीमित कर दिया . कुछ समय बाद जबकि मुहम्मद कुली खान बरलास
अभी काबुल में ही था, उसकी जागीर को नागौर में स्थानांतरित करके मुलतान में
अली कुली खान के छोटे भाई बहादुर खान की नियुक्ति कर दी गई . इस सबसे पंजाब
में मुगल अफशरों पर बैरम खान का नियंत्रण और मजबूत हुआ होगा . इसी प्रकार
केंद्रीय शासन के स्तर पर भी अक्तूबर में ख्वाजा सुलतान अली और मीर असगर
मंशी की गिरफ्तारी और बरखास्तगी के बाद पूर्ण रुप से बैरम खान के हाथ में
आ गई . केंद्रीय शासन के विभिन्न कार्य अब बैरम खान के व्यक्तिगत वकील पीर
मुहम्मद खान द्वारा किए जाते थे . इस प्रकार वह प्रशासन की एक महत्वपूर्ण
हस्ती बन गया . केंद्रीय शासन के प्रबंध के बैरम खान के दो और कृपापात्र
थे--ख्वाजा अमीनुद्दीन बख्शी और शेख गदाई सदर . इस प्रकार बैरम खान ने तरदी
बैग की फांसी के छ: महीने के भीतर शासनतंत्र पर पूर्ण नियंत्रण कर लिया
. अपनी शक्ति की सुरक्षा के लिए राजा तक अपने संभावित प्रतिद्वंद्वियों
की पहुंच को रोकने के प्रयत्न में हर संभव उपाय का इस्तेमाल किया . उसने
इस बात का प्रबंध किया कि उस समय काबुल में नियुक्त मुनीम खान और ख्वाजा
जलालुद्दीन महमूद दरबार में आने की इच्छा छोड़ दें . इसका भी प्रबंध किया
गया कि नौजवान राजा से निकट संबंध रखने वाले किसी भी अमीर को अधिक समय तक
शाही खेमें में रहने की इजाजत न मिल पाए .
