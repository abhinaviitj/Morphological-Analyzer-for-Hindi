<णटुरल् श्चिएन्चे><श्चिएन्चे ' शोचिएट्य्><आनोन्><आतिस्ह्कर्-ई><१९९०><ण् ष् ढ् छ्><णेत् ढेल्हि><१५८ टो १६१><२६००><आनोन्-आतिस्ह्कर्-ई>

 विज्ञान के विविध आयाम
============================================================================
युद्ध में इलेक्ट्रानिक्स का उपयोग
[] सामरिक हथियारों में वृद्धि के साथ-साथ युद्ध में इलेक्ट्रानिक संयंत्रों की
उपयोगिता एवं महत्व भी बढ़ता जा रहा है. इलेक्ट्रानिक संयंत्रों का उपयोग संचार
व्यवस्था, अपने अस्त्र-~शस्त्रों की क्षमता बढ़ाने, शत्रु की गतिविधियों पर
नज़र रखने तथा शत्रु के अस्त्र-शस्त्रों की क्षमता को कम करने के लिए किया
जाता है. इलेक्ट्रानिक युद्ध उपकरणों का पहले पहल उपयोग द्वितीय विश्व युद्ध
में अमेरिका एवं ब्रिटेन द्वारा सफलतापूर्वक किया गया. इलेक्ट्रानिक युद्ध
संयंत्रों को तीन भागों में बांटा जा सकता है. (१) इलेक्ट्रानिक सहायक उपाय
(सपोर्ट मेजर); (२) इलेक्ट्रानिक प्रतिकार उपाय (काउंटर मेजर); (३)
इलेक्ट्रानिक प्रतिकार के विरुद्ध उपाय (काउंटर काउंटर मेजर).
इलेक्ट्रानिक सहायक उपाय
युद्ध एवं शांति के समय इलेक्ट्रानिक संचार उपकरणों का उपयोग सेना द्वारा अपनी
कार्यवाही को समन्वित रूप से चलाने, सूचना के आदान-प्रदान, राडार द्वारा अपने
एवं शत्रु के विमानों तथा मिसाइलों की स्थिति जानने एवं गति की पूर्व चेतावनी
देने, मिसाइल दिशा निर्देशन एवं शत्रु के संचार तंत्र को सुनने आदि कार्यों के
लिए किया जाता है. ये सहायता कार्य ही इलेक्ट्रानिक सहायक
उपाय कहलाते हैं.
सेना द्वारा संचार व्यवस्था के लिए उच्च आवृत्ति से लेकर सूक्ष्मतरंग
(माइक्रोवेव) तक, विद्युत-चुम्बकीय तरंगों का उपयोग किया जाता है. अत्यंत उच्च
आवृत्ति एवं परा उच्च आवृत्ति का उपयोग कम दूरी की संचार व्यवस्था के लिए किया
जाता है. अधिक दूरी के लिए अधिक शक्तिशाली मीटर तरंग ट्रांसमिटरों का उपयोग
किया जाता है. सेना द्वारा उपयोग में लाए जाने वाले रेडियो रिसीवर बहुत ही
सूक्ष्मग्राही एवं सभी प्रकार के वातावरण में काम करने वाले होते हैं.
अपने एवं शत्रु के सभी ट्रांसमिटरों की क्षमता, दिशा, संचार यातायात, शत्रु के
अस्त्र-शस्त्रों से होने वाली हानि की विवेचना, इन सभी सूचनाओं को युद्ध के समय
के लिए एकत्रित कर कंप्यूटर में रखा जाता है. विद्युत-चुम्बकीय तरंगों के
स्पेक्ट्रम की विवेचना कर, दिशा खोजक यंत्रों तथा जटिल गणनाओं द्वारा शत्रु के
ट्रांसमिटर का पता लगाया जाता है.
युद्ध और शांति के समय एकत्रित की गई सूचना के आधार पर ट्रांसमिटर की आवृत्ति,
क्षमता एवं शत्रु सेना की स्थिति के अनुसार अपने सभी इलेक्ट्रानिक संचार एवं
राडार संयंत्रों का समुचित ढंग से उपयोग किया जाता है.
सभी पूर्व सूचनाओं एवं भौगोलिक स्थिति के आधार पर शत्रु के इलेक्ट्रानिक संचार
एवं राडार रक्षा व्यवस्था को तहस नहस कर देने का उचित समय पर निर्णय
लिया जाता है.
राडार द्वारा अपने एवं शत्रु के विमानों की स्थिति की पूर्व सूचना के साथ शत्रु
के मोर्टार, गाड़ियों आदि की स्थिति की भी जानकारी प्राप्त की जाती है. राडार
द्वारा ही शत्रु के लड़ाकू विमानों की स्थिति व गति की पूर्व सूचना एवं संचालन
से तोपखाने व मिसाइलों की मारक क्षमता बढ़ जाती है. राडार द्वारा ही शत्रु के
लड़ाकू विमानों को धोखा देने वाले अपने इलेक्ट्रानिक प्रतिकार उपाय तथा शत्रु
विमान के इलेक्ट्रानिक प्रतिकार उपाय से बचने के लिए इलेक्ट्रानिक प्रतिकार
विरुद्ध उपाय के लिए संयंत्र भी प्रारंभ किए जाते हैं.
आवाक्स
वायुयान पर लगे राडार का इलेक्ट्रानिक युद्ध पद्धति में महत्वपूर्ण स्थान है.
अमेरिका द्वारा विकसित विमान 'आवाक्स' (एयर बोर्न वार्निग एंड कंट्रोल
सिस्टम) तथा ब्रिटेन द्वारा विकसित विमान निमोर्ड कहलाते हैं. आवाक्स बोइंग
विमान में बनाए गए हैं. इस विमान के ऊपर एक डोम बनाकर एक घूमता हुआ राडार लगाया
गया है. आवाक्स मित्र एवं शत्रु के विमान की दूर से पहचान कर, खतरे की पूर्व
सूचना दे सकता है. अपने लड़ाकू विमानों को शत्रु के विमानों की स्थिति की पूर्व
सूचना देकर शत्रु के विमान को नष्ट कर सकता है या अपने को शत्रु के विमान से
बचा सकता है. आवाक्स जल; थल एवं नभ में छ: सौ लक्ष्यों पर एक साथ नजर रख सकता
है. भूमि पर स्थित राडार की अपेक्षा वायुयान पर स्थित राडार (आवाक्स) द्वारा
अधिक दूरी तक उड़ने वाले वायुयानों का पता लगाया जा सकता है जिनकी पूर्व-सूचना
भूमि पर स्थित राडार नहीं दे सकते. आवाक्स का उपयोग शांति की सूचना एकत्रित
करना भी है. इस पूर्व-सूचना का उपयोग शत्रु की संचार व्यवस्था एवं राडार को कभी
भी नाकाम बनाने के लिए किया जाता है. आवाक्स में शत्रु के इलेक्ट्रानिक
संयंत्रों को धोका देने के लिए इलेक्ट्रानिक प्रतिकारक एवं अपने संयंत्रों को
शत्रु के इलेक्ट्रानिक प्रतिकारक उपायों से बचाने के लिए भी
संयंत्र लगे होते हैं.
इलेक्ट्रानिक प्रतिकारक उपाय
शत्रु अपने इलेक्ट्रानिक संयंत्रों का समुचित उपयोग न कर सके या शत्रु
की इलेक्ट्रानिक संचार व राडार व्यवस्था तथा अस्त्र-शस्त्रों की उपयोगिता कम कर
दी जाए यही इलेक्ट्रानिक प्रतिकार उपायों का उद्देश्य होता है.
इलेक्ट्रानिक प्रतिकार उपायों के चार प्रमुख तरीके हैं: पहला शत्रु के
इलेक्ट्रानिक संयंत्रों को नाकाम बना देना जिससे शत्रु की संचार व्यवस्था,
राडार आदि सभी की क्षमता में भारी कमी आ जाए. दूसरा, शत्रु आपकी संचार प्रणाली
को भेद न पाए और न ही समझ पाए. तीसरा, शत्रु के सुनने एवं जासूसी करने वाले
इलेक्ट्रानिक संयंत्रों को बिना मतलब उलझाए रखा जाए. चौथा, शत्रु को धोखा देने
वाले प्रसारण करते रहना संभव हो, जिससे शत्रु उचित निर्णय न ले सके.
इलेक्ट्रानिक प्रतिकारक उपायों में शत्रु के राडार एवं संचार व्यवस्था के
ट्रांसमिटरों को जाम कर देते हैं. इसमें शत्रु संचार ट्रांसमिटर एवं राडार जिस
आवृत्ति तथा माडुलन पर प्रसारित कर रहा है, उसी आवृत्ति तथा माडुलन पर अनावश्यक
शोर का प्रसारण किया जाता है जिससे शत्रु अपने ही प्रसारण को सुन व समझ नहीं
पाता या राडार के पर्दे पर कई काल्पनिक विमान भी दिखाई देते हैं. शत्रु के
मिसाइल दिशा निर्देशक राडार पर प्रतिकारक उपाय के उपयोग से मिसाइल दिशाभ्रष्ट
हो जाते हैं. हवा में छोटे-छोटे एलुमिनियम कणों को, जिन्हें चेक भी कहते हैं,
छिटका कर भी शत्रु के राडार को धोखा दिया जाता है. शत्रु के राडार विमान एवं
मिसाइल की स्थिति का सही पता नहीं लगा पाते.
शत्रु के प्रसारण को सुन कर प्रसारण के महत्व, क्षमता, शक्ति, शत्रु द्वारा
उपयोग में लाए जाने वाले अस्त्र-शस्त्रों तथा उनसे होने वाली हानि की विवेचना
कर एवं भौगोलिक स्थिति को देखते हुए प्रतिकारक उपाय के संयंत्रों को चालू किया
जाता है. इन सभी उपकरणों का संचालन एक शक्तिशाली कंप्यूटर से करते
हैं.इलेक्ट्रानिक प्रतिकारक उपायों के सही उपयोग से शत्रु की संचार एवं राडार
रक्षा व्यवस्था तथा मिसाइल दिशा निर्देशन प्रणाली को छिन्न-भिन्न कर दिया जाता
है जिससे शत्रु द्वारा कम से कम हानि पहुंचाने की संभावना होती है और शत्रु को
अधिकाधिक हानि पहुंचाई जाती है.
इलेक्ट्रानिक प्रतिकारक प्रतिकार उपाय
आपके इलेक्ट्रानिक संयंत्रों एवं अस्त्र-शस्त्रों की प्रहार क्षमता
को कम करने के लिए शत्रु भी इलेक्ट्रानिक प्रतिकारक उपायों का सहारा लेता है.
इलेक्ट्रानिक संयंत्रों तथा अस्त्र-शस्त्रों की क्षमता बनाए रखने के लिए
इलेक्ट्रानिक प्रतिकारक प्रतिकार उपाय का उपयोग किया जाता है.
शत्रु के प्रतिकारक उपायों से अपने संयंत्रों को बचाने के लिए एक अत्यंत जटिल
एन्टिना समुह का उपयोग किया जाता है. जिससे प्रसारण केवल एक निश्चित दिशा की और
ही हो तथा शत्रु इस प्रसारण को न सुन सके न ही इसमें कोई हस्तक्षेप कर सके.
शत्रु द्वारा उत्पन्न अनावश्यक शोर को उन्नत अंकीय संकेत संसाधन द्वारा दूर
किया जाता है. गुप्त भाषा या डेल्टा माडुलन का उपयोग करने से शत्रु प्रसारण को
सुनकर भी समझ नहीं पाता.
संचार ट्रांसमिटर एवं राडार की आवृत्ति को जल्दी-जल्दी बदला जाता है. शत्रु को
बदलती हुई आवृत्ति पर प्रतिकारक उपाय करने में काफी कठिनाई होती है. राडार को
धोखा देने वाले छोटे-छोटे धातु के कणों के प्रभाव को कम करने के लिए एम.टी.ई.
राडार और अंकीय छन्ना एवं संसाधन तकनीक का उपयोग किया जाता है. आवृत्ति बैड के
काफी बड़े होने के कारण उपग्रह संचार व्यवस्था पर अभी तक प्रतिकारक उपायों का
प्रभाव काफी कम हो पाता है इसलिए सैनिक संचार व्यवस्था के लिए उपग्रह संचार
व्यवस्था को उत्तम माना जाता है, इलेक्ट्रानिक संयंत्रों का कम से कम उपयोग
किया जाता है जिससे शत्रु इनके बारे में कम से कम पूर्व सूचना एकत्रित कर पाए.
युद्ध में संचार उपकरणों, राडार एवं अस्त्र-शस्त्र की उपयोगिता बढ़ाने तथा
शत्रु उपकरणों एवं अस्त्र-शस्त्रों की उपयोगिता को कम करने के लिए अत्यंत उच्च
एवं उन्नत तकनीक का उपयोग किया जाता है. इसके लिए शक्तिशाली कंप्यूटर, अंकीय
संकेत संसाधन, फिल्टरन तकनीक, उन्नत माइक्रोवेव उपकरणों की आवश्यकता होती है.
वास्तव में युद्ध वह खेल का मैदान है जहां केवल प्रथम आने वाले को ही ट्राफी दी
जाती है, दूसरे नम्बर पर आने वाले के लिए कोई ट्राफी नहीं होती. (प्रस्तुति:
शिवाजी चौधरी) [ ]
मृत्यु से जुझते शिशुओं के लिए प्लास्टिक के सुरक्षित कक्ष
[ ] सन् १९८९ का दिसंबर महीना आनुवंशिक रोगों की चिकित्सा से जुड़े लोगों के
बीच सदैव याद किया जाएगा. इसी महीने फ्रांस के ल्यॉन नगर में जन्म के समय से ही
हर प्रकार के रोगाणुओं से पूरी तरह मुक्त और सुरक्षित प्लास्टिक के कक्ष में
लगातार १६ महीने तक रहने के बाद एक शिशु ने बाहर की खुली हवा में सांस ली.
यह शिशु अपनी मां के गर्भ में आने के समय से ही एक दुर्लभ किस्म की रोग प्रति
रोधक बीमारी 'सीवियर कंबाइंड इम्यूनोडेफिशिएन्सी' से ग्रस्त था. अर्थात इस
बच्चे में प्रारंभ से ही रोगों से लड़ने की प्राकृतिक शक्ति का पूरी तरह अभाव
था. इस बात का पता लगते ही गर्भ में ही उसके शरीर में स्वस्थ अस्थिमज्जा
कोशिकाओं का प्रत्यारोपण किया गया था. प्रत्यारोपण की सफलता सुनिश्चित करने के
लिए उसे रोगाणुओं से पूरी तरह सुरक्षित प्लास्टिक के एक कक्ष में रखा गया था.
लगातार १६ महीने तक इस कक्ष में रहने के दौरान अनेक परीक्षणों से यह सुनिश्चित
हो जाने पर कि सफल प्रत्यारोपण के बाद शिशु के शरीर में रोगों से लड़ने की
प्राकृतिक शक्ति पैदा हो गई है, उसे खुली हवा में सांस लेने की अनुमति दी गई
थी.
इस रोग को 'सीवियर कंबाइंड इम्यूनोडेफिशिएंसी' कहते हैं. यह एक प्रकार की
आनुवंशिक बीमारी है जिसमें शरीर किसी भी रोग का सामना करने में पूरी तरह अक्षम
रहता है. इसी कारण मामूली से मामूली रोग का रोगाणु भी शरीर पर आक्रमण करके जान
लेने के लिए काफी होता है.
हमें पता है कि हमारा शरीर असंख्य अत्यन्त सूक्ष्म रचनाओं से मिलकर बना होता है
जिन्हें कोशिका अथवा 'सेल' कहते हैं. प्रत्येक कोशिका के केंद्र भाग अथवा
केंद्रक की रचना क्रोमोसोम अर्थात गुणसूत्रों के रूप डी.एन.ए. (डी-आक्सी
राइबोन्यूक्लिक एसिड) अणुओं से होती है. कोशिका के केंद्रक में गुणसूत्र हमेशा
जोड़ों में होते हैं और भिन्न जीवों में इनकी संख्या भिन्न-~भिन्न परंतु एक ही
जीव की सभी कोशिकाओं में इनकी संख्या समान होती है.
मनुष्य की प्रत्येक कोशिका में २३ जोड़े गुणसूत्र होते है. प्रत्येक डी.एन.ए.
अणु अनेक और भी सूक्ष्म परंतु बहुत ही महत्वपूर्ण रचनाओं से मिलकर बना होता है
जिन्हें 'जीन' कहते हैं. शरीर के भीतर तलने वाली समस्त छोटी बड़ी शारीरिक
क्रियाओं पर नियंत्रण रखने तथा कोशिका वृद्धि से लेकर जीव के गुणों को पीढ़ी दर
पीढ़ी ढोने तक के समस्त कामों की जिम्मे-~दारी जीनों पर ही होती है. किसी जीन
की अनुपस्थिति अथवा उसकी संरचना में कोई कमी या गड़बड़ी उसके द्वारा नियंत्रित
कार्य को अनियंत्रित अथवा अव्यवस्थित कर देती है.
शरीर के हर कार्य की तरह शरीर की प्रतिरक्षा प्रणाली भी जीन द्वारा नियंत्रित
होती है. अभी हाल ही में अमेरिका से प्रकाशित एक शोध पत्रिका 'सेल' में
प्रकाशित एक शोध पत्र के अनुसार अमेरिका में कैम्ब्रिज स्थित मैसाचुसेट्स
प्रौद्योगिकी संस्थान के 'ह्राइटहेड बायोमेडिकल रिसर्च इंस्टी-~ट्यूट' के तीन
वैज्ञानिकों डा. डेविड जी. शाज, डा. मारजोरी ए.ओएटिंगर तथा डा. डेविड बाल्टीमोर
ने एक ऐसे जीन की खोज की है जिसके बारे में विश्वास किया जाता है कि
यह मनुष्य के शरीर की प्रतिरक्षा प्रणाली के विकास के लिए बहुत महत्वपूर्ण
है.संभवत: यह जीन एक ऐसे आनुवंशिक स्विच का काम करती है जिसके 'आन' होते ही
शरीर की प्रतिरक्षा के लिए आवश्यक प्रतिपिण्डों का निर्माण करने की प्रक्रिया
चालू हो जाती है.
सामान्य अवस्था में शरीर की प्रतिरक्षा प्रणाली शरीर में अनेक प्रकार के
प्रतिपिण्ड़ों अर्थात एण्टीबाडी का निर्माण करती है. प्रतिपिण्ड एक प्रकार के
प्रोटीन होते हैं जो शरीर पर हमला करने वाले रोगाणुओं के विरुद्ध विशिष्ट
हथियारों का काम करके उन्हें शरीर से मार भगाते हैं. यह आक्रमणकारी प्राकृतिक
भी हो सकते हैं और कृत्रिम भी विभिन्न प्रकार के प्रतिपिण्ड़ों का निर्माण
अलग-अलग तरह के जीन तथा उनके संयोजन से नियंत्रित होता है जो एक जटिल
आनुवंशिक प्रक्रिया है. वैज्ञानिकों के अनुसार जिस नई जीन की खोज हुई है वह या
तो भिन्न-भिन्न प्रकार के प्रतिपिण्ड़ों के निर्माण के लिए अलग-अलग प्रकार की
जीनों के एक स्थान से दूसरे स्थान तक जाने और उनके आपस में संयोजन की प्रक्रिया
को नियंत्रित करती है अथवा वह विभिन्न जीनों को सक्रिय करने का कार्य करती है.
ब्रिटेन से प्रकाशित होने वाले विश्व की सर्वाधिक सम्माननीय शोध पत्रिका 'नेचर'
में हाल ही में छपे एक शोध-पत्र के अनुसार जापान के क्योटो विश्वविद्यालय में
डा. तासुको होंजो के नेतृत्व में वैज्ञानिकों के एक दल ने एक ऐसी ही जीन की खोज
की है. इस जीन की खोज के बाद अब वैज्ञानिक उन रोगियों में जिनमें शरीर की
प्रतिरक्षा प्रणाली का अभाव है यह परीक्षण कर रहे हैं कि क्या वास्तव में इस
जीन का अभाव ही उनमें प्रतिरक्षा प्रणाली के अभाव के लिए उत्तर-~दाई है.
लेकिन कुछ भी हो, जब तक इस रोग के कारण और उन्हें दूर करने के उपाय पूरी तरह और
निश्चित तौर पर खोज नहीं लिए जाते तब तक इस रोग से प्रभावित शिशुओं को हर
प्रकार के रोगाणुओं से पूरी तरह सुरक्षित प्लास्टिक के कक्ष में रहने और सफल
अस्थि मज्जा कोशिकाओं के प्रत्यारोपण की प्रतीक्षा करते रहने के लिए बाध्य रहना
पड़ेगा.
अभी तक प्लास्टिक के कृत्रिम कक्ष में सबसे अधिक समय तक रहने का रिकार्ड
सिजेरियन आपरेशन से २१ सितंबर १९७१ को जन्में डेविड नामक एक शिशु का है. डेविड
की मृत्यु फरवरी १९८४ में हुई थी. लेकिन वह जितने दिन जीवित रहा उसे रोगाणुओं
से पूरी तरह सुरक्षित गोल बुलबुले के आकार के प्लास्टिक के कक्ष में ही रहना
पड़ा. उसे हर प्रकार के रोगाणुओं से बचा कर रखा गया था. गंभीर रोग के बाबजूद वह
जिन्दगी से पूरी तरह जुड़ा था. उसके लिए रोगाणुओं से मुक्त खिलौनों, कपड़ों और
भोजन का प्रबंध किया गया था. उसके घूमने फिरने के लिए उसके पिता की स्टेशन वैगन
में रोगाणुओं से पूरी तरह सुरक्षित एक प्लास्टिक कक्ष की भी व्यवस्था की गई थी.
और तो और, कई द्विपथ टेलीविजन के माध्यम से उसकी शिक्षा का भी प्रबंध किया गया
था. उसे अपने पूरे जीवन काल में सन् १९७८ में केवल कुछ समय के लिए अपने कक्ष से
बाहर निकल कर रहने का अवसर उस समय प्राप्त हुआ था जब अमेरिकी अंतरिक्ष केंद्र
नासा के वैज्ञानिकों ने उसके लिए हर प्रकार के रोगाणुओं से पूरी तरह सुरक्षित
एक पोशाक तैयार करके दी थी. पोशाक छोटी पड़ जाने के कारण डेविड को कुछ ही समय
बाद फिर अपने कक्ष मे वापस जाना पड़ा.
अक्टूबर १९८३ में डेविड को उसकी बहन कैथरीन की अस्थिमज्जा कोशिकाओं का
प्रत्यारोपण किया गया था परंतु प्रत्यारोपण असफल रहा और अन्तत: फरवरी १९८४ में
चिकित्सकों के हर संभव प्रयासों के बावजूद डेविड को बचाया न जा सका.
इस रोग में चिकित्सा की दृष्टि से फिलहाल अस्थिमज्जा कोशिकाओं का प्रत्यारोपण
ही रोगी को जीवन दान देने का एक मात्र उपाय है. हमारे शरीर में अस्थिमज्जा ही
वह स्थान है जहां हर प्रकार की रक्त कोशिकाओं का निर्माण होता है. शरीर को
रोगों और रोगाणुओं से लड़ने के लिए प्रतिपिण्ड तैयार करने वाली विशेष प्रकार की
श्वेत: रक्त कोशिकाएं भी इनमें हैं. इन कोशिकाओं की आयु सीमित होती है. शरीर के
विभिन्न अंगों में इनकी लगातार मृत्यु होती रहती है और अस्थिमज्जा में तैयार हो
रही नई कोशिकाएं इनका स्थान लेती रहती हैं.
अस्थिमज्जा में इन कोशिकाओं का न बनना ही 'सीवियर कंबाइड इम्यूनो-~डेफिशिएंसी'
रोग का कारण होता है. इनके हनने के लिए जिम्मेदार जीन को बदलने अथवा ठीक करने
अथवा नई जीन डालने (जो अभी तक संभव नहीं हो पाया है) के अतिरिक्त केवल स्वस्थ
अस्थिमज्जा कोशिकाओं का प्रत्यारोपण ही फिलहाल रोग का संभव उप-~चार है.
अस्थिमज्जा प्रत्यारोपण में स्वस्थ व्यक्ति से अस्थिमज्जा कोशिकाएं प्राप्त
करके उन्हें रोगी के रक्त में पहुंचा दिया जाता है. रक्त से ये कोशिकाएँ अस्थि
गुहाओं में पहुंच जाती है. सफल प्रत्यारोपण में अस्थि गुहाओं में इन कोशिकाओं
में वृद्धि होती है, विभाजन होता है और ये फिर से शरीर को रोगों का सामना करने
में सक्षम बना देती हैं लेकिन अस्थिमज्जा कोशिकाओं का आदर्शदाता वह होता है
जिसकी और रोगी की मज्जा कोशिकाओं में पूरी तरह समानता हो ताकि रोगी का शरीर
दाता की कोशिकाओं को अस्वीकार न कर दे (प्रस्तुति : डाओ विजयकुमार श्रीवास्तव)
[ ]
