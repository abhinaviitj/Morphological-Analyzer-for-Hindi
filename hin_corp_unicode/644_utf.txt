<ळिटेरटुरे><णोवेल्><षहबर् ःअन्स्रज्><ंएरे शट् झन्म् ई><१९८५><अनि फ्रक्स्हन्><णेत् ढेल्हि><२२-२७><२०१०><षहबर् ः., ंएरे शट् झन्म् ई, णो>

+ मेरे पिता प्रभुदयाल सतोगुण, रजोगुण और तमोगुण का विचित्र सम्मिश्रण थे. इन
तीनों तत्त्वों में से कब कौन-सा तत्त्व जोर पकड़ जाए और वे सन्तुलन खो बैठें,
यह खुद उन्हें भी मालूम नहीं था. कभी वे इतना शान्त और संयत होते कि अगर उनके
सामने घी का मटका भी लुढ़क जाए तो भी माथे पर शिकन न आए. लेकिन जीवन में ऐसे
भी क्षण आते थे, जब उनसे पानी का गिलास तक बिखर जाना सहन नहीं होता था और वे
बिना बात विकराल रूप धारण कर लेते थे. तब विवेकहीन क्रोध में उनके हाथों कुछ भी
अनर्थ हो जाना सम्भव था. मैंने पिता के शान्त और प्रचण्ड दोनों रूपों को न
सिर्फ देखा-भुगता था बल्कि वे मेरे अपने खून में रच-बस गए थे.
वह अपने ही गाँव में नहीं, आस-पास के देहात में भी स्पष्टवादी और बात के धनी
प्रसिद्ध थे. पंचायत में खरी-सच्ची बात कहने से वह कभी न झिझकते और किसी से एक
बार जो वादा कर दिया, उसे हर कीमत पर निभाते थे. कोई मुसीबत का मारा चलकर
दरवाजे पर आ गया तो शत्रु-मित्र और जाति-~धर्मं का सवाल नहीं, उसकी मदद करना
वे अपना परम कर्त्तव्य समझते थे. गाँव के भंगी-चमारों को मैंने अक्सर कहते सुना
था, "अच्छा, तुम प्रभू के बेटे हो. भैया, हमारे तो आधे से ज्यादा व्याह उन्हीं
की बदौलत हुए" दरिद्र पीड़ित के काम आते और रूपये-पैसे से मदद करने में वे कभी
न चूकते. लिखा-पढ़ी में भी उनका कुछ अधिक विश्वास नहीं था. जो समर्थ होते ऋण
का पैसा ब्याज-~सहित लौटा देते थे; और जो पेट का धन्धा ही मुश्किल से पीट पाते
थे, वे आभार चाहे कितना ही मानते थे, पर उनमें ब्याज तो ब्याज मूल भी डूब जाता था.
पिता उन्हें अर्जी-पर्चे से भी परेशान नहीं करते थे.
रुपया उन्होंने खुद नहीं कमाया था,भाइयों के साथ बँटवारे में मिला था. पुरखों
की कमाई को खुर्द-बुर्द होते देखकर मेरी मां चिन्ता व्यक्त करती और सगे-सम्बन्धी
भी आगा-पीछा देखकर चलने की सलाह देते. पिता पर इन सब बातों का कुछ भी असर न
होता, दबंग भाव से उत्तर देते,"पैसा हाथ का मैल है. उसके लिए परेशान होना मर्दों
का शेवा नहीं है."
पिता की पाँच सन्तानें थी-एक लड़की और चार लड़के. बड़े लड़के का नाम
बचनाराम,दूसरे का निक्काराम,तीसरे का यानी मेरा नाम हंसराज और चौथे का नाम रखा
तो रामस्वरूप था,पर बचपन की एक लम्बी और भयंकर बीमारी में उसकी दाई आँख जाती
रही और शरीर सूखकर कांटा हो गया. इस कारण सभी उसे "माडू"कहने लगे और आखिर
उसका नाम ही माडूराम पड गया. लड़की उम्र में सबसे बड़ी थी और उसका नाम बचनी था.
नाम-~करण में अगर किसी सभ्यता-संस्कृति और परम्परा को आधार माना जाय तो वह यही
था कि शुरू-शुरू में पिता की संताने बचती नहीं थीं. उनके दो ब्याह हुए. पहली
पत्नी प्रथम प्रसूति ही में चल बसी थी. और महीना-डेढ़ महीना बाद बच्चा भी मर
गया था. दूसरे ब्याह की पत्नी यानीं मेरी माँ ने एक के बाद एक दो लड़को को जन्म
दिया. और वे दोनों साल भर के भीतर गोद खाली हो गए. अब जहां जीवन का एकमात्र
उद्देश्य ब्याह रचाना और संतान उत्पन्न करना रहा हो और सन्तान न सिर्फ इस लोक
में बुढापे का सहारा बनती हो पर उससे परलोक भी सुधरता हो,वहाँ सन्तान के यों
चले जाने से माँ-बाप और सगे सम्बन्धियों को जो दुख सहन करना पड़ता था,उसका
अनुमान सहज में लगाया जा सकता है. टोने-टोटके में पिता की विशेष निष्ठा न थी,
अलबत्ता माँ ने कोई ऐसा साधु संत अथवा पीर फकीर नहीं छोड़ा था,जिसके आशीर्वाद
अथवा दुआ से गोद हरी-भरी हो सके. अब चूंकि बड़ी लड़की और बड़ा लड़का गंडे-तावीज
की बदौलत जाने से बच गए थे. इस लिए बहन का नाम 'बचनी' और भाई का नाम बचना रखा
गया था. बाकी तीनों बच्चों के नाम गाँव के दूसरे बच्चों के नामों की तरह अलल-टप
रख दिए गए थे. यह सहज इत्तिफाक की बात है कि तीसरे लड़के यानी मेरा नाम 'हंसा'
रखा गया वरना वह 'मूंग','झंडू','कूडा','मोती'-कुछ भी हो सकता था. नाम का
रंग-रूप से भी कोई ताल्लुक नहीं था. अगर इस दृष्टि से देखा जाए तो यह नाम बड़े भाई
बचनाराम अथवा निक्काराम के लिए अधिक उपयुक्त था क्योंकि वे दोनों पिता के समान
गोरे-चिट्टे और नयन-नक्शे से सुन्दर थे. इसके विपरीत हम दोनों छोटे भाई माँ पर
गए थे. रंग काले से मिलता झुलता-जुलता रूक्ष साँवला था और नयन-नक्श में भी कोई
विशेष आकर्षण नहीं था. मै जब नंगे पैर, नंगे सिर, जाँघिया बाँधे और नाक की मैल
गालों पर लीपे इधर-उधर घूमता तो सौन्दर्यप्रिय मनचले नौजवान दुतकारते-"हट परे
धूता कहीं का! प्रभू की अक्कल तो देखो इस धुग्गू का नाम हंसराज रख दिया !"
मैंने जब होश सम्भाला तो पिता की गृहस्थी लड़खड़ा रही थी. जैसा कि पहले भी कह
दिया गया है,उनका कोई निश्चित धन्धा नहीं था. दुकान पर बैठना,छटाँक-पाव तोलना
और दमड़ी -पैसे का हिसाब लगाना उन्होंने सीखा ही नहीं था. रुपया ब्याज पर देने
के अलावा उन्हें जो दूसरा काम पसन्द था,वह था जमीन ठेके पर लेकर बिजवाना.
कारिंदे अच्छे हुए,पानी समय पर बरस गया और फसल अच्छी हुई तो चार पैसे बच गए
वरना तो हानि और हैरानी ही हाथ लगती थी. इन दो धन्धों के अलावा तीसरा धन्धा यह
था कि वे पशु मेले में जाकर अपनी पसन्द की गायें-भैंसें खरीद लाते. उनमें से
कुछ नकद और कुछ उधार बिक जातीं. उधार धीरे-धीरे किस्तों में लौटता और कभी न भी
लौटता. इस लिए यह धन्धा भी किसी निश्चित आय का साधन नहीं था. परिणाम यह कि
परिवार का भरण-पोषण मुश्किल से हो पाता था.
साधु-सन्तों के आशीर्वाद से मिला और लाड़-प्यार में पला बड़ा भाई बचनाराम जब
जवान हुआ तो उसे गाँव के स्वच्छंद-छबीले युवकों की संगत में बैठकर रंग-रेलियां
मनाने और मन के शौक पूरे करने की लत लग गई. कमाना तो दरकिनार, पिता के पास
बँटवारे में मिला जो धन था,बेटे ने उसे खाने-~उड़ाने में कोई कसर उठा न रखी. एक
बार कुठारे में काफी अनाज चोरी चला गया. बाद में मालूम हुआ कि यह भाई की
मित्र-टोली का काम था ओर इसमें उसकी अपनी मिली भगत थी.
जब बहन बचनी का ब्याह हुआ तो मेरी उम्र मुश्किल से तीन-साढ़े तीन बरस होगी. इस
सम्बन्ध में मुझे इतना याद है कि बहन जब बिदा होकर जाने लगी तो मैं भी उसके साथ
रथ में बैठकर जाने के लिए मचल गया था. माँ ने मुझे बहन की गोद से लेकर
दुलारा-पुचकारा,पर मैं बाहैं फैलाये तब तक रोता रहा जब तक कि रथ नजरों से ओझल न
हो गया.
इस ब्याह के बारे में कुछ तफसीली बातें बाद में माँ से और कुछ दूसरे लोगों से
मालूम हुई. मेरे बहनोई हेतराम का यह दूसरा ब्याह था और अवस्था प्रौढ़ थी. मैंने
उसे खुद भी देखा था,मस्तिष्क पर धुंधली-सी आकृति अंकित है. कद दरम्याना,रंग
काला स्याह,चेहरे पर चेचक के दाग और बुझी-~बुझी सी आँखें. माँ ने बताया कि ताया
शादीराम इस विवाह-सम्बन्ध के सख्त खिलाफ थे. पहला एतराज यह था कि उन्हें दुल्हा
नापसन्द था. बड़ी उम्र के दुहाजू से बेटी का ब्याह मान मर्यादा के विपरीत था.
दूसरे किसी पुराने चले आ रहे द्वेष के कारण वह उस परिवार में बेटी नहीं देना
चाहते थे. पर बात से फिर जाना पिता का शेवा न था. उन्होंने छाती ठोककर घोषित
किया :"मैंने जो वर तय किया है,मेरी बेटी का ब्याह उसी से होगा. कोई इस ब्याह
में शरीक होता है तो हो और नही होता है तो न हो. इससे डोली नहीं रुकेगी."
शादीराम मेरे नजदीकी ताया थे. नजदीकी इस माने में कि शादीराम के पिता लालचन्द
और मेरे दादा बालकराम सगे भाई थे. अर्थात एक पीढ़ी का अंतर था. उनका विरोध ऐसा
नहीं था, जिसकी अवहेलना की जा सके. धन-~बल और जन-बल में मेरे पिता की उनसे कोई
तुलना न थी. बिरादरी में उनका असर-रसूख था. परिणाम यह कि बुधिया-घराने के आधे
से ज्यादा घर ब्याह में सम्मिलित नहीं हुए.
पिता ने समधी को कहला भेजा कि बारात धूम-धाम से आए. मेरी एक ही बेटी है और
पहला ब्याह है, मैं इसमें दिल के अरमान निकालना चाहता हूँ.
समधी के लिए भी यह रिश्ता मान-मर्यादा का प्रश्न बन गया. जिस बुधिया-घराने
ने उनकी लड़की का रिश्ता ठुकरा दिया था, उसमें वे अपने बेटे को ब्याहने जा रहे
थे. बारात नाच-तमाशे और आतिशबाजी के साथ धूम-~धाम से आई. बताते हैं कि सत्तर
रथ, सौ ऊंट-घोडे और चार सौ आदमी थे. बारातियों को खिलाने-पिलाने और पशुओं के
रातिब पर ही जो रुपया खर्च हुआ,वह उस सस्ते जमाने में भी इतना अधिक था कि पिता
को तुरन्त डेढ़-~हजार कर्ज लेना पड़ा. यह कर्ज कहीं तब जाकर बेबाक हुआ जब मेरी
उम्र तेरह-चौदह बरस थी और हमें तम्बाकू के ठेके में काफी लाभ हुआ था.
डोली तो उठ गई, पर ब्याह से पिता की साख बिगड़ गई. वे अपने ही कुल की सहानुभूति
और सहयोग खो बैठे,देहात में जिसका कुछ कम महत्व नहीं था. इसका परिणाण यह हुआ
कि उनकी स्पष्टवादिता और हठधर्मी उपहास-परिहास का विषय बन गई. प्रतिष्ठा क्रमश:
कम होती और गरीबी बढ़ती चली गई. बड़े भाई बचनाराम की सगाई तब हो गई थी, जब वह
तीन महीने का दूध पीता बच्चा था. दादा ने उसे गोद में बिठाकर तिलक लिया था. पर
अब शादी रुकी,तो रुकी ही रही.
मैने इसी माहौल में होश सम्भाला. समृद्धि और प्रतिष्ठा बीते दिनों की बात बन
चुकी थी. मेरा बचपन गरीबी और अवज्ञा से जूझते बीता. एक तरफ बड़े दुतकारते,तो
दूसरी तरफ हमउम्र लड़के,जो शहर से आया 'कश्मीरा','डोरिया','चारखाना'इत्यादि
पहनते थे,मेरे गाढ़े की ओर संकेत करके अवज्ञा और विद्रूप से कहते,"हंसे का कुर्ता
देखो. ऐसा तो डोम और मिरासी भी नहीं पहनते."
मैं मन मसोस कर रह जाता. कई बार झुँझलाकर मरने-मारने पर उतर आता. जिस्म से भी
कमजोर,अक्सर पिट जाता. लेकिन पिट जाने के बावजूद मन में यह सन्तोष रहता कि
अपमान चुपचाप तो नहीं सहा!
पिता आड़े वक्त में जिनके काम आते थे,जो उनके साहस और उदारता की प्रशंसा करते
नहीं अघाते थे,वे भी उन्हें सौदाई,कंगाल कहने लगे. वह सुनते और विष के घूँट
पीकर रह जाते. इस हालत में भी कोई सवाली दरवाजे पर आ जाता तो वह बस चलते उसकी
हाजत पूरी करते. घर में खुशहाली कम,तंगी ज्यादा. पैसा रहते हमें चाव से
खिलाते-पहनाते,खुले हाथ से खर्च करते. पर ऐसे अवसर भी आते कि चुपड़ी की तो बात
ही क्या जौ-बाजरा खाने की नौबत आ जाती. तब उन्हें आपे से बाहर होने में देर न
लगती,असमर्थ क्रोध हम पर और माँ पर उतरता. वे बिना बात विफर जाते और खूब
मार-पीट करते. हम चरों भाई भी आपस में लड़ते-झगड़ते,घर में महाभारत मचा रहता.
बड़े भाई बचनाराम से घर की यह हालत अधिक दिनों तक देखी नहीं गई. वह गाँव छोड़कर
लहरा मण्डी चला गया और वहाँ किसी आढ़ती की दुकान पर 'तौलागिरी'करने लगा. देहात
से दुकान पर जो अनाज आता था, बचनाराम,नीलामी के बाद,उसे तोल-तोलकर बोरियों में
भरता था,अनाज की मात्रा के अनुपात में मजूरी मिल जाती थी. पिता के लिए यह दुख
और लज्जा की बात थी. वे जो कभी साहूकार थे,उनका बेटा 'तौला' बने, मजूरी करें !
माँ का कद सामान्य,शरीर इकहरा और रंग काला था. नाम शायद 'कृष्णा'रहा होगा.
लेकिन उन्हें 'किसनी'कहकर पुकारा जाता था. उनका सिर्फ नाम ही नहीं बिगड़ा,पूरा
व्यक्तित्व बिगड़ा हुआ था. पिता पर जब रजोगुण हावी होता तो वे लात-घूँसों से
पत्नी को धुन डालते. वे बेचारी बिना चूँ-चरां सह लेतीं. घर की दरिद्रता और पति
की बर्बरता ने उन्हें मसल-~कुचलकर शून्य मात्र बना दिया था.
मैंने माँ को पिता के हाथों अक्सर पिटते देखा था और मैं खुद भी पिटा था. जब जब
मुझे ये घटनाएँ याद आती हैं तब-तब पिता मुझे क्रोध में भरे,मुँह से झाग उगलते
वहशी दिखाई पड़ते हैं!
एक दिन पिता ने मुझे दुकान से घर भेजा कि मैं हुक्का 'ताजा' करने के लिए लोटा भर
पानी ले आऊँ. मैं उनके आदेश का पालन करने घर को चला. रास्ते में हमउम्र लड़के
आँख-मिचौली खेल रहे थे. मैं उनके साथ खेल में रम गया. और पानी ले जाना भूल गया.
यह एक साधारण बात थी. बच्चों से भूल ही नहीं होती,वे बड़ों की बात को कई बार
नजर अंदाज भी कर देते हैं. लेकिन थोड़ी देर बाद जब मैं आँखे बंद किये पारी दे
रहा था तो पिता ने मुझे अचानक आ दबोचा.
चौक में पीली मिट्टी का ढ़ेर पड़ा था. यह मिट्टी मकान लीपने के लिएगिरवाई गई थी.
पिता पर तमोगुण का भूत सवार था. उन्होंने मुझे मिट्टी के इस ढ़ेर पर ला पटका और
घुटनों में दबाकर ताबड़-तोड़ पीटने लगे :"मैं वहाँ बैठा देख रहा हूँ कि पानी
लेकर आयेगा और तू यहाँ मजे में खेल रहा है !ले- खेल."
मैं चिल्लाया तो पिता ने ढेला उठाकर मुँह में ठूँस दिया. इधर से उधर से,दोनों
गालों पर चपत लगाते हुए कहा,"रो,कैसे रोता है ?"
भीड़ जमा हो गई. जमा होने वालों में स्त्रियांॅ और बच्चे भी अधिक थे.
"यह आदमी है या राखसिस ? किस बेरहमी से पीट रहा है !" एक आवाज सुनाई पड़ी. पर
सभी दूर खड़े तमाशा देखते रहे. किसी ने यह हिम्मत नहीं की कि मेरे पिता का हाथ
रोके.
"ले खेल,और खेल."थप्पड़ पर थप्पड़.
आखिर उम्दी घूँघट निकाले आगे बढ़ी. उसने मुझे पिता के चंगुल से छीनते हुए
कहा,"बस भी करो. बच्चा ही तो है,भूल गया होगा. अब क्या उसके परान ही लेकर
छोड़ोगे !.
