<ळिटेरटुरे><श्होर्ट् श्टोर्य्><शिन्ग्ह् ंअड्हुकर्><ऊस्क शप्न><१९८४><छ्हिट्रलेक्ह फुब् (ःअरिजन् शेवक्)><आल्लहबड्><९८ - १०४><२०१०><शिन्ग्ह् ं, ऊस्क शप्न, श्श्>

केशो बड़े उत्साह में, प्लेटफॉर्म के तमाम माहौल से कटा हुआ
विश्वविद्यालय के मर्मस्पर्शी सम्पर्क टूटने के विछोह को अपने जूते के
भारी तलवे के नीचे मसल देता था. मगर बराबर जातीय संघर्ष के कारण उसे जो
क्षति उठानी पड़ी थी, उसकी कील अभी तक उखड़ी नहीं थी. विश्वविद्यालय में
तीसरा नम्बर होने के कारण उत्साह लम्बा था, जिसकी लम्बाई उसी के लिए तय
कर पाना बहुत मुश्किल लगता था. केशो ने हड़ताल और छात्र-यूनियनों की
चेतना से अपने `चरित्र' को भारी जोखिम उठाकर बचाया था. दूसरी ओर अपने को
हिप्पी-~संस्कार से अलग रखा था. रामायणी चेतना, अपरूप, अन्दर-अन्दर घुली
हुई थी और स्टेशन के मुंह पर जो महावीर-स्थान है, वहाँ माथा घिसने से
दिमाग में धर्म के प्रति बराबर नर्द बना रहता है. सरकार के बड़े अफसरों,
मन्त्रियों और बुद्धिजीवी अध्यापकों को उसने जब से यहाँ हर मंगल और
शनिवार को माथा पटकते देखा है, तब से उसके विश्वास की डालियाँ और भी
फेली हैं और वह जानता है कि इस पटने वाले महावीर स्वामी की कृपा हुई तो
कोई बड़ी और अच्छी नौकरी जरूर मिल सकती है और उच्च शिक्षा के लिए
विदेश-यात्रा भी आसान हो सकती है. उसे इस बात पर गर् व है कि उसने
राजनीतिक पार्टियों को बराबर तिरस्कृत भाव से ताका है और बाहरी दुनिया की
हवा को अपने सीने के भीतर कभी घुसने नहीं दिया है.
पिछले वर्षों की कई अनिवार्य घटनाओं ने उसे विश्वविद्यालय की
चहारदीवारियों के बीच और भी ज्यादा सिकोड़ दिया. बड़े-बड़े लोग हड़ताल और
समस्यागत लड़इयों को अच्छा न समझकर अनुशासनहीनता और गुण्डागर्दी कहते, तो
वह डर जाता था. उसे छात्र-यूनियन और गुण्डागर्दी में कोई अन्तर नहीं लगता
था. मेडिकल और इंजीनियरिंग छात्रों की माँगों, पोलिटेक्निक्स व
टेक्नोलॉजी की माँगों, राजनीतिक पार्टियों की धमकियों और ट्रेड यूनियन
कांग्रेस के अन्तर्गत रेल-कर्म-~चारियों की हड़ताल की चेतावनी से स्टेशन
की तमाम दीवारें भरी पड़ी थीं. जिनके बीच नयी फिल्मों के पोस्टर बहुत हीन
हो गये थे. प्लेटफार्म की भीड़ और दुनिया से अपने को अलग रखकर उधर ताकना
ही अकेला रास्ता था. मगर पोस्टरों की लड़ाई से उसका मिजाज घबड़ाने लगता
था.
उसे ध्यान आया कि आज का अखबार उसने अभी तक क्यों नहीं देखा? और शाम हो
गयी है! दरअसल, उसकी समझदारी है कि अपने विषय और पाठ के अलावा जो कुछ भी
पढ़ा जाता है, वह चरित्र और कैरियर के लिए नुकसानदेह है.' भरसक कोशिश की,
किसी और से अखबार लेकर `वांटेड कॉलम' देख लिए जायें. मगर ऐसा मूर्ख कोई
वहाँ नहीं था. जो आसानी से दीख जाता. उसके सहपाठी और परिचित अगर अभी
मिलते तो मूड था उनसे पूछता, अब उनका लक्ष्य क्या है--यानी वे कैसी नौकरी
करना चाहते हैं? सबकी बातों के साथ अपनी तुलना के बाद वह इसी निष्कर्ष पर
पहुँचता है कि सरकारी खर्च से विदेश जाने का जो लक्ष्य उसने बनाया है, वह
बुरा नहीं है. उन्हें जो पसन्द हो, करें, या जहन्नुम में जायें! केशो के
बाप को क्या? अपना तो एक सीधा लक्ष्य है--बेकार शिक्षितों के हंगामों से
अपने को कोई मतलब नहीं रहता है.
हे प्रभो! विश्वविद्यालय में राम-राम करते कैसे दिन कटे. वरना रोंगटे
खड़े हो जाते हैं. उफ! हड़ताल, परीक्षा का बहिष्कार, बन्दूक गोली,
राजनीति और लड़कियों से अपनी प्रतिभा को बचाना बड़ा मुश्किल था.
अध्यापक जिस जात-पात और दलबन्दी को कालेज की चहारदीवारी में पालते हैं,
उसमें केशो ने अपनी भूमिका बड़ी होशियारी से निभायी है. इस राज्य के
दोनों प्रमुख जातियों ने सभी विश्वविद्यालयों में अपना-अपना प्रभुत्व
विकसित कर लिया है. गनीमत है कि उसका सम्बन्ध अपनी ही जात के
विश्वविद्यालय से है. यह सुविधा काँग्रेस के जमाने से ही अक्षुण्ण है.
शिक्षा मन्त्री उसके स्वजातीय थे. जिनका बोलवाला कई गैर-काँग्रेसी
सरकारें बनने के बावजूद शिक्षा-जगत के अफसरों में अब भी है. (भाईजान, यही
इतमीनान है कि दुनिया और संघर्ष से सदा बचा है और सबसे अलग-थलग, बगैर
बेरोजगारी का दंश खाये, अपनी जात के प्रभाव के कारण अच्छी-खासी नौकरी पा
सकता है.)
बाइस हजार इंजीनियरों की बातें सुनकर उसे हँसी आती है. बड़े-बड़े कारखाने
खुले हैं, स्कीमें चालू हुई हैं. यही तरीका गलत लगता है कि लोग अपना दोष
दूसरे पर थोप देते हैं.
वह भी अपने गाँव का दूसरा नहीं तो तीसरा इंजीनियर जरूर है. लोगों के लिए
यही ताज्जुब की बात होगी कि इतनी कम उम्र में और तीसरे नम्बर के साथ उसने
गाँव की नाक बढ़ा दी है. इत्तिफाक से उसका एक प्यारा साथी प्लेटफॉर्म पर
हाथ में झंडा लिये मिल गया.
उसने पूछा--तुम्हारा क्या मकसद है?
--कैसा मकसद? साथी ने पूछा.
उसे बहुत आश्चर्य हुआ कि साथी अभी तक अपना मकसद ही नहीं जानता. अपने और
उसके सम्बन्ध में होशियार और मूर्ख का स्पष्ट अंतर दिमाग में आने लगा.
तभी साथी ठठाकर हँसा कि तुम इंजीनियर नहीं, बेवकूफ हो. जहाँ अपनी माँगों
के लिए लगातार हड़तालें हों, व्यक्तिगत धन के लिए आन्दोलन किये जाते हों,
साम्प्रदायिक पार्टियाँ भी रणनीति तय करती हों. कैपिटल लेवी का विरोध
किया जाता हो, वहाँ किसी का क्या मकसद हो सकता है? माँ-बाप को इसके लिए
कतई खुशी नहीं होगी कि तुम इंजीनियर हो. मैं घर लौटकर उन्हें सदमा देने
से बेहतर समझता हूँ कि तमाम लोगों की लड़ाई में शामिल रह जाऊँ. इतना जान
लो बेटा कि जब तक यह हरामी व्यवस्था रहेगी, तब तक कोई मकसद नहीं हो सकता.
उसे भरोसा यही है कि बुजुर्गों और किताबी आदर्शों ने हमेशा उसे `गलत'
होने से बचाया है. महावीर स्वामी और रामायण का आदर्श जब तक है, भटकने का
सवाल ही पैदा नहीं होता. (रामायणी संस्कार के खिलाफ इस धर्मपरायण देश में
आन्दोलन छेड़ने का कलेजा किसमें है!) साथी के व्यवहार का उस पर कोई असर
नहीं हुआ--फिलहाल तुम क्या करोगे? उसने साथी से पूछा.
--तुम्हारी तरह बेकार नहीं हूँ और मेरी कोशिश है कि किसी भी शर्त पर
हड़ताल नहीं रुके और तमाम छात्र ट्रेड यूनियन का साथ दें.
अपने बारे में `बेकार' शब्द से उसे बहुत दुख लग जाता है. एक प्रकार से यह
गाली है. उसने कहा--बेकार तुम्हारा बाप होगा! ऐसी गाली दी तो जबान खींच
लूंगा!
साथी ठठाकर हँसा--मेरा ठेंगा टेढ़ा नहीं कर सकते! हमारी पढ़ाई ही गलत है,
प्यारे! पहुँचने के बाद अपने खुशमिजाज माँ-बाप को मेरी ओर से सलाम जरूर
कहना.
केशो ने देखा, इस आदमी में कोई `व्यवहार' नहीं है. इससे मुँह लगना अपना
अपमान है. इम्तहान में हमेशा नम्बर कम आया है. यह क्या बात करेगा केशो
सिंह से? यही तो उसे नाज है कि सारी जिन्दगी विज्ञान पढ़ा है. मगर क्या
मजाल जो कोई उसकी अंग्रेजी या हिन्दी की लिखावट में एक भी गलती निकाल दे!
गलती निकल जाये तो केशोसिंह नहीं, दोगला. ऐसी चेतना कितने छात्रों में
होती है कि विज्ञान भी पढ़े और भाषा पर भी अधिकार रखे? उसका चैलेंज है कि
बहुत कम लोग उसके सामान्य ज्ञान के सामने टिकेंगे. भूगोल, इतिहास और
समाज-अध्ययन में पढ़ा हुआ प्रधानमन्त्री का अधिकार और कर्तव्य उसे
हू-ब-हू याद है. पानीपत की तीनों लड़ाइयाँ कण्ठस्थ हैं. इधर
प्रधानमन्त्री को कुछ लोग हिटलर कहते हैं. मगर उसका ख्याल है कि
समाज-अध्ययन में ऐसी कोई बात नहीं लगती कि प्रधानमन्त्री डिक्टेटर या
हिटलर हैं, हालांकि उसने डिक्टेटर की परिभाषा दूसरी पढ़ी है.
गाड़ी अपने समय से नब्बे मिनट लेट आयी. स्वभावत: तबीयत ऊबी हुई थी. इतनी
ज्यादा धक्का-मुक्की थी कि सवार होना मुश्किल हो गया. किसी तरह आदमी के
ऊपर आदमी खड़ा था, उसी में एक बेचारा केशोसिंह भी था. किसी तरह गाँव को
ध्यान में रखकर इस दुर्गति को विस्मृति रखना चाहता था, परन्तु वहाँ भी
क्या मजा है! जो भी थोड़े शरीफ थे, वे सारे लोग बिजनेस करे और राजनीतिक
पार्टियाँ चलाने शहर चले आये हैं. बाकी उज्जड़ और गँवार लोग बच रहे है.
घर के अन्दर ट्रांजिस्टर सुनने के अलावा कोई काम नहीं रहेगा. माँ या बाप
से ज्यादा बात भी क्या की जा सकती है? मगर एक ही कल्पना है, जो खींचती जा
रही है. बाबू अव्वल नम्बर सुनते ही उछल पड़ेंगे.
बारह-एक बजे रात के लगभग उसे सीट से नीचे बैठने की जगह मिल गयी. मगर
संकोच से बैठ नहीं रहा था. जब नींद बरदाश्त नहीं हुई तो बैठ गया. उसने कई
बार आँखें और दिमाग बन्द कर लेने की कोशिश की. जबरदस्ती के बावजूद दिमाग
नहीं रुकता था. परीक्षा के समय उसे रात-भर जागने की आदत थी. कॉलेज के
डाक्टर ने बहुत पहले चश्मे की राय दी थी. उसने दोनों हाथ आँखों के ऊपर रख
दिये तो हाथ कोटरों में जा गिरे. पढ़ाई के समय उसने न स्वास्थ्य की
चिन्ता रखी, न घर वालों ने. बाप की कंजूसी का ही कारण था की वह ऐनक नहीं
ले सका--आँखें धँसती चली गयीं. इधर पिछले कुछ दिनों से सिर में चक्कर आता
है और चारों तरफ अँधेरा छा जाता है. (फिलहाल तो रेल मद्धिम रोशनी के
बावजूद हर ओर अँधेरा-ही-~अंॅधेरा था.) समाज-अध्ययन में ही कहीं पढ़ा था कि
अच्छा और पौष्टिक भोजन नहीं मिलने से नौजवानों का स्वास्थ्य गिरता जा रहा
है. वह तो पान और बीड़ी-सिगरेट तक नहीं छूता. फिर स्वास्थ्य को कौन खाता
चला जा रहा है?
वह गाँव के करीब पहुँचा तो दिन काफी चढ़ गया था. खेतों की फसलें मारी गयी
थीं. जो भी मिला, उसने यही समाचार दिया कि नहर-विभाग की घूस नहीं देने से
धान को समय पर पानी नहीं मिला. बाप ने भी यही बुरी खबर दी. उसे बड़ा
धक्का लगा कि लोग भी अजीब मूढ़ हैं. उनमें कोई चेतना नहीं. स्वार्थ से
कभी अलग नहीं होते. उसे आशीर्वाद देते हुए बाप ने कहा--खेती से बढ़कर
बेटा भी नहीं. बेटा मरने जैसा शोक सारे गाँव में है. नहर-विभाग और
परमात्मा इस वर्ष मिलकर फिर अकाल दे गये. उसने कुछ कहा नहीं. सोचा, बाप
को पता चल गया कि वह इंजीनियर है, फिर भी उदास क्यों है? चूल्हे में जाये
अकाल! महीने-भर के भीतर मालामाल कर सकता है. उसने बौखलाकर पूछा--बाबू,
मैं इंजीनियर हो गया हूँ, तुम्हें खुशी नहीं हुई?
--तुम्हारे पहले और भी दो इंजीनियर इस गाँव में है, बाप ने जवाब दिया.
--होंगे, मगर मेरी तरह उनका विश्वविद्यालय में तीसरा नम्बर कभी नहीं
होगा. उनकी तरह मैं दो साल तक बेकार नहीं रह सकता. दो साल में तो विदेश
चला जाऊँगा.
बाप ने घबड़ाकर आँखें फैला दी--फिर पढ़ोगे? लेकिन शरीर में हड्डी के
अलावा मेरे पास कुछ है नहीं.
वह बड़े जोर से हँसा--इसमें सरकार पैसे देती है. तुम्हें चिन्ता करने की
जरूरत नहीं है.
बाप के साथ इससे ज्यादा बातें हो भी क्या सकती थी? नहा-धोकर खाने के लिए
माँ के पास बैठा तो उसने पूछ लिया--कितने की नौकरी लगी, बेटा?
--अभी लगी नहीं माँ, अभी तो रिजल्ट हुआ है. उसे गाँव के भोजन में कोई
स्वाद नहीं मिलता है. हालाँकि, माँ ने विशेष रुचि लेकर पकाया था. कटोरे
में गाय के दूध का मट्ठा भी रख दिया था. एक गाय दरवाजे पर पहले से भी थी
जो अभी तक सेर-भर दूध दे देती थी. इसीलिए माँ ने मट्ठे में कोई कंजूसी
नहीं की थी.
--तुम तो बोले थे कि पढ़ाई खतम होते ही नौकरी लग जाती है. इसी आसरे पर तो
सारी जमीन बेच डाली. अब जीने के लिए चमार-दूसाध की तरह बटाई पर जमीन
उठानी पड़ती है. क्या तुम भी सबकी तरह बेकार पड़े रहोगे?
उसे माँ की बातों से बहुत तकलीफ हुई.
जब घर के लोग इतने उदास हैं तो बाहर की हालत क्या होगी! गाँव में
धीरे-धीरे पता चला कि पहले से दो इंजीनियरों के अलावा बीस-पच्चीस ऐसे
पढ़े-लिखे हैं, जिन्हें नौकरी चाहिए या मौत चाहिए. वे बगीचे में सारा दिन
बैठकर ताड़ी पीते है. और अनाप-सनाप गालियाँ बकते हैं. एक मामूली घटना के
बाद ही पूरा गाँव दो भागों में बँट गया था. सारे नौजवान उस हंगामें में
शरीक हो गये थे. मगर वह घर से बाहर नहीं निकलता था. हर जगह एक ही चर्चा
रहती थी कि शूद्रों का राज आ गया है. बूढ़ों की इस प्रतिक्रिया को नौजवान
भी ढोते थे. सच्चाई यह थी कि हरिजन परिवारों को काश्तकार जमींदारों ने
बेतरह पीटा था. फूस के घरों में आग लगा दी गयी थी. निरपराध बच्चों को
घसीटकर पीटा गया था. जो बचे थे, वे गाँव छोड़कर भाग रहे थे. प्रशासन की
ओर से अभी तक कोई कदम नहीं उठाया गया था. हरिजनों का कसूर इतना ही था कि
उन्होंने ठाकुरों और दूसरे लोगों के कहने से जनसंघ को वोट नहीं दिया था.
