<ळिटेरटुरे><श्होर्ट् श्टोर्य्><झयस्तल् शटिस्ह्><खिर्टिज्तल्><१९८२><षज्कमल् (खिस् भन्डर्गह् फर्)><णेत् ढेल्हि><९६ - १०१><१९५०><झयस्तल् श्., खिर्टिज्तल्, श्श्>

रोती हुई बिटिया को चुप कराने के लिए अनपढ़ माँ बहलाया करती, "चुप हो जा
बेटी, अपन दुश्मन का घर धूप में बाँध देंगे."
रोना रुक जाता और शिकायतों की किताब खुल जाती. इस तरह शिकायत कर-करके न
मालूम कितनी बार, कितनों के घर धूप में बँधवाये और खुशी के खजाने लूटें.
तब किसे पता था कि अपना ही घर धूप में बँधेगा और तमाम जिन्दगी भरी दोपहर
की आँच होगी. अब तो सब पककर खंजड़ ईट हो गया, दुख-सुख नहीं सालते.
शुरु-शुरु में जब आदत नहीं थी, संस्कारी मन ईश्वर से पूछता था, `मैंने
क्या बिगाड़ा था, हे विठोबा कि धूप में मेरा घर बाँध दिया?'
छोटे-से शहर का अपना रवैया होता है. किसके घर क्या हो रहा है, सबको पता
होता है. पता चलते देर नहीं लगी कि पोटणीस गौंटिया अपनी बेटी के लिए जो
घर-जमाई वकील ढूँढ़कर लाये हैं, वह निकम्मा है. बड़ी उमंग के साथ पिताजी
ने जमाई वकील के लिए आफिस बनवाया था और बाहरवाली दीवाल पर, सामने खड़े
होकर, नाम की तख्ती लगवायी थी--मु. क. दामले, बी. ए. एल. एल. बी., वकील.
नीचे पीतल के घर में, `है'--`नहीं हैं' वाली खिड़की लगी थी. `हैं' की
खिड़की बन्द कर देने से `नहीं हैं' दिखता रहता. अब तो तख्ती धुँधली पड़
चुकी है और उस पर लिखी इबारत भी मिटती जा रही है. सच तो यह है कि न कभी
वकील साहब की वकालत चली, न कभी वकील की हैसियत से उनकी कोई सामाजिक
स्थिति बनी. यहाँ तक कि लोगों ने अपनी सुविधा के अनुसार उनका नाम ही
बदलकर रख दिया--सेनानीजी! बाद में तो लोगों की ज़बान इस नाम के साथ इतनी
अभ्यस्त हो गयी कि लोगों के दिमाग से उनका असली नाम ही उतर गया और पति के
साथ-साथ पत्नी का भी नया नामकरण हो गया--मिसेज़ सेनानी.
उनको मेहनत की आदत कभी नहीं पड़ी, क्योंकि मेहनत के पहले ही उनको
नेतागिरी की लत पड़ चुकी थी और भाग्य के पहले ही मेरा दुर्भाग्य नियत हो
चुका था. पोटणीस गौंटिया के बाद उनकी लड़की ने मालगुजारी, गाँव और खेती
सँभाली और पति ने नेतागिरी.
अंग्रेजों का जमाना था, एक दिन पुलिस आकर पकड़ ले गयी. छ: महीने जेल
काटकर लौटे तो करेला नीम चढ़ चुका था. लेकिन मेरे मन को न जाने क्या हो
गया था, इस गैरजिम्मेदार आदमी के लिए कोई श्रद्धा नहीं उपजा सकी. एक
विरोधाभास था यह--जिस आदमी से अपने घर की जिम्मेदारी नहीं सँभल रही थी वह
अपना नाम स्वतन्त्रता संग्राम के सैनिक के रूप में सुरक्षित करवाने के
लिए बेचैन था. लेकिन मैं औरत जात, मन की बात कह भी तो नहीं पाती. इस आदमी
में कुछ भी तो ऐसा नहीं था कि इसका आधिपत्य मानने को मन के किसी भी कोने
में इच्छा जागे. लेकिन अग्नि और अन्य देवताओं के साक्ष्य में देवता-तुल्य
पिता ने कन्यादान करके मुझे इसी निठल्ले आदमी के हवाले तो किया था? इसलिए
इच्छा के रहते-न-रहते भी इसका बीज धारण करके घर की खेती में वृद्धि करती
रही. संस्कारों की आचार-संहिता में यही निर्देशित था. इसका उल्लंघन मैं
कैसे करती?
एक निठल्ले आदमी की घरवाली कहलाते हुए सारा जीवन धूप में गुजार ले गयी
लेकिन अब--अब क्या करुँ, किस-किस का मुँह बन्द करुँ? और नहीं तो, मैं
अकेली औरत जात कहाँ--ढूंॅढूंॅ? रास्ते का आदमी भी, इस पोटणीस गौंटिया के
बाड़े की ओर मुँह उठाकर अपने साथी से पूछता है--`आखिर यह वकील अपनी
बेटियों को ब्याहता क्यों नहीं, कब तक घर में बिठाकर उनकी कमाई खाता
रहेगा?'
कुन्ती ने पाँच पूत जने थे तो जंगल में भी ऐश्वर्य भोगा था. मैं भी राज
करती, अगर पूत जनती. पर मैं कर्कशा औरत कहलायी क्योंकि मैं लड़कियों की
माँ जो ठहरी. घर में रहकर लड़कियों की बाढ़ और मेरी छाती पर पत्थरों के
पहाड़ उगते रहे. मेरे महीने के दिन सवा सौ हो गये और निकम्मे बाप के सिर
पर जूँ तक नहीं रेंगती. वह तो बदस्तूर सुबह उठता है. एक कामकाजी आदमी की
तरह नहाता-धोता है और ताम्रपत्र-प्रमाणपत्रों की दूकान में लगाकर बैठ
जाता है. जतन से सब निकालकर साफ-सफाई करेगा और कमरे में धूप-बत्ती जलाकर
बैठ जायेगा जैसे सुबह-सुबह दूकान खोल-~कर दूकानदार गाहक की घात में बैठा
हो. कोई भी आ जाये, वही घिसा हुआ पुराना रिकार्ड शुरू हो जायेगा--आजादी
की लड़ाई, और जेल, और स्वदेशी सरकार. फिर सम्मान-पर्व, कि कैसे दिल्ली
बुलाकर सरकार ने आलीशान अकबर होटल में ठहराया, दावत दी और खुद
प्रधानमन्त्री ने अपने हाथों से ताम्रपत्र भेंट किया, और वह अढ़ाई सौ
मासिक का वजीफा. कहाँ जेल और कहाँ अकबर होटल? लेकिन मेरा तो मन करता है
कि सब को आग लगाकर रख दूँ.
लड़कियाँ गर्मी के दिनों की आग की तरह बढ़ी जा रही हैं और बाप को टेलीफोन
पर कभी कलेक्टर से तो कभी कप्तान से बात करने से ही फुरसत नहीं मिलती.
जिस घर का मर्द नाकारा हो, और लड़कियों की उम्र बरसात में बढ़ी हुई नदी
हो--मगरमच्छों के लिए वह घर चौबारा हो जाता है.
मैं माँ भी हूँ, औरत भी हूँ. औरत हूँ, इसलिए जानती हूँ, लड़की कब झूठ
बोलना शुरू कर देती है. और माँ हूँ इसलिए अच्छे से जानती हूँ, जब अपने
अंश की मिट्टी सोंधी महक से भर उठे तो घर के पर्दे कितने मजबूत होने
चाहिए. लेकिन कमाऊ लड़कियों पर किस तरह सख्ती करूँ? बाप ने तो एक-एक करके
तीनों लड़कियों को नौकरी पर लगवा दिया है. महीने-के-महीने पहली तारिख को
जब तीनों लड़कियाँ मिलकर पूरे बारह सौ रुपये घर लाती हैं तो उनके चेहरे
बुझे हुए होते है लेकिन उनके बाप के चेहरे पर चमक होती है--मेरे राजनैतिक
पीड़ित होने की नगद कीमत!
लोग पूछते हैं, `आखिर कब तक सेनानीजी लड़कियों को घर में बिठा-~कर उनकी
कमाई खाते रहेंगे?' लेकिन उस आदमी ने कान के दोनों दरवाजे खुले छोड़ दिये
हैं--एक से सुनकर दूसरे से उड़ा दिया. मैं ठहरी माँ, मैं ठहरी औरत. अपनी
आँखों से देखती हूँ, पूरा पककर अब फल किस तरह डाल पर चरेर हो रहा है?
छटपटाकर रह जाती हूँ. लड़कियों के गुण उनके लिए अभिशाप बन गये हैं. बड़ी
गाती है, आम्रसारिका. दूसरी चित्र बनाती है, आम्रपाली. तीसरी ने फूलों की
सजावट में नाम किया है, आम्रमंजरी. और इन तीनों से बाप के नाम में
बढ़ोतरी होती है. नाम का भूखा वह आदमी रात देखता है न बिरात, जवान लड़की
को जाने-अनजाने आदमियों के बीच बैठकर गाने के लिए भेज देता है. फिर दूसरे
दिन अखबार में नाम ढूँढ़ता बैठा रहेगा--लड़की के नाम के साथ पिता का नाम
भी छपता है. और कला के बहाने लड़की के साथ शोहदे घर तक चले आते हैं. पता
नहीं, पूरे दरवाजे पर पर्दें फैलाकर घण्टों क्या होता रहता है? भीतर जाकर
देख भी नहीं सकती--असभ्यता हो जायेगी.
अब तो शाम गिरते ही, इधर घर का मर्द सिर पर सफेद टोपी और हाथ में काली
छड़ी लेकर निकला नहीं कि दरवाजे पर घण्टी बजने लगती है और कोई मेरे माथे
पर हथौड़े चलाने लगता है. सारिका पहले से तैयार बैठी रहती है, दौड़कर
दरवाजा खोलती है. और फिर वही, दरवाजे पर पर्दें खींचकर घण्टों न जाने
क्या होता रहता है.
फूटी आँख नहीं सुहाता, यह लाल मुँहवाला मास्टर. पहले नहीं आता था. शुरू
में तो टेलीफोन आना शुरू हुए थे. फिर धीरे-धीरे खुद आने लगा. किसी-किसी
के चेहरे पर न जाने कैसा अनिष्टकारी भाव होता है कि देखते ही मन छनक जाये
और मन करे कि मना कर दो--मेरे घर मत आया करो.
मैं ठहरी दूध की जली, मठा भी फूँक-फूंॅककर पिऊँगी. अब चाहे कोई शंकालु कह
ले, या दकियानूस कहे. लेकिन कल को कुछ ऊँच-नीच हो गया तो कहनेवाले तो
मुझे ही कहेंगे--कैसी माँ हो तुम घर में जवान-जवान लड़कियाँ बैठी हैं और
तुम आँखें मूँदे पड़ी रहीं!
उस बार, जब वह लड़कियों की तरह लम्बे-लम्बे बालोंवाला तबलची आया करता था,
मुझे उसका आना-जाना बिल्कुल नापसन्द था. लेकिन मेरी लड़कियों के बाप ने
कहा, `साथ गाते-बजाते हैं तो आने-जाने में क्या बुराई?' आखिर एक दिन शाम
की गयी लड़की, रात हो गयी, नहीं लौटी. आधी रात हो गयी, नहीं लौटी. मैं
लाचार औरत घर में जागती बैठी देहरी ताकती रही और नवरा मेरा बेफिकर सोता
रहा. हिला-डुला-कर किसी तरह उठाया तो करवट बदलकर फिर सो गया--बड़े
संगीत-~सम्मेलन रात-रात-भर भी चलते रहते है!
जी में तो आया, मिट्टी का तेल छिड़ककर पहले इस आदमी को ख़ाक कर दूँ, फिर
एक दियासलाई अपने को दिखा लूँ. आखिर घर के कमियाँ को उठाया और साथ लेकर,
मैं औरत जात, आधी रात को घर से बाहर निकली. वहाँ पहुँची तो देखा कि
पण्डाल खाली पड़ा है और मजमा उजड़ चुका है. उलटे पाँव लौट आयी. वफादार
नौकर को बीते बाप की कसम दिलायी कि किसी से कुछ कहना नहीं. जा, सो जा.
और बाकी की रात दरवाजे पर बैठकर पहरा देती रही. लड़की ने जब घर में पैर
रखा तो सुबह हो चुकी थी. जी में तो आया कि कोठरी में ले जाकर पूछूँ,
`क्या करतूत कर आयी महारानी?' फिर वहीं गला दबा-~कर किसी कोने में गड्ढ़ा
खोद दूँ. लेकिन उसने जिस विष-बुझी नजर से मुझे, पलटकर देखा, मेरा अपना
सिर नीचे हो गया. मैं हिसाब लगाने लगी कि किस साल यह पैदा हुई थी? फिर
उँगलियों की पोरों पर बरसों को गिनने लगी. एक-दो-तीन-चार--एक हाथ की
पाँचों उँगलियांॅ भर गयीं. उन्नीस के आगे दूसरे क्रम से शुरू किया,
अट्ठाईस!
मालगुजार की लड़की हूँ. खेत की खुशबू और जानवर की आवाज़ खूब अच्छे से
पहचानती हूँ. जब रात-बिरात गरमायी हुई गाय रम्भाती है तब मैं उठकर देख
चुकी हूँ, मेरी लड़कियाँ किस तरह बेचैन रहती हैं.
इधर ललमुँहे मास्टर ने नया खेल शुरू किया है. मालूम नहीं क्या खटपट हुई
या पहले से ही यह नीयत लेकर घर में घुसा था--आजकल सारिका से खिंचा-खिंचा
दिखता है और पाली के पास मँडरा रहा है. अब शाम को घण्टी बजती है तो वही
दौड़कर दरवाजे पर पहले पहुँचती है. लड़कियाँ समझती हैं कि माँ कुछ समझती
ही नहीं. घर, घर नहीं रहा, लफंगों की सराय हो गयी. कई बार इनसे कहा, `अब
भी इस आदमी का घर आना-जाना बन्द करो.'
लेकिन उसने पता नहीं क्या जादू कर दिया है. उसके खिलाफ एक शब्द भी नहीं
सुनना चाहते. एक आदमी दिन-दहाड़े हमारे यहाँ सेंध लगा रहा है और घर का
मालिक कहता है--हमारी लड़कियाँ अपना भला-बुरा खुद समझती हैं. हमको कमाऊ
लड़कियों के बीच में नहीं आना चाहिए.
एक दिन ऐसा हुआ कि शाम की प्रतीक्षित घण्टी बजी और मेरी सजी-~सँवरी जवान
लड़कियाँ दोनों-की दोनों एक साथ दरवाजे पर हाजिर, अपने यार के लिए. हे
देवा, मेरी जबान को कैसी आग लग गयी, अपनी ही बेटियों के लिए कैसे शब्दों
का प्रयोग कर रही हूँ? लेकिन क्या करूँ? फिर क्या था, लाल मुँहवाला
मास्टर तो दरवाजे के बाहर ही खड़ा रह गया और भीतर दोनों बहनों में
महाभारत छिड़ गया.
औरतें जब आपस में लड़ती हैं तो एक-दूसरे का रहस्य, जिसमें वे सहभागी होती
हैं और रहस्य को रहस्य रखने की कसमें खा चुकी होती है, नहाने के बाद बदन
से अलगाये हुए कपड़े की तरह परत-दर-परत उघाड़ देती हैं. एक-दूसरे की
करतूतों का कच्चा चिट्ठा इस करमजली के सामने पन्द्रह पैसेवाले अखबार की
तरह खुला होकर आ गया.
