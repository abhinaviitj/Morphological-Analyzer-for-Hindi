<छोम्मेर्चे><ःअन्डिच्रङ्ट्स् अन्ड् ईन्डुस्ट्र्य्><खोस्ह्लेस्ह् खुमर्><ख्हडि घ्रमोड्योग्><२३००><ख्हडि अउर् घ्रमोड्योग् आअयोग्><भोम्बय्><३०४ टो ३०७><२३००><खोस्ह्लेस्ह् - ख्हडि घ्रमोड्योग्><ढ्हनन्जय् खुमर्>

ग्रामोद्योग योग्य गांव
 कौशलेश कुमार
भारत गांवों का देश है. इसकी सामाजिक इकाई गांव है. प्राचीन काल में ये इकाइयां
स्वावलम्बी थीं लेकिन धीरे-धीरे शहरों में उद्योगीकरण के फलस्वरूप
ग्रामोद्योगों का शोषण होने लगा और वे लुप्तप्राय हो गये. महात्मा गांधी ने सन्
१९२० में पुन: उचित दिशा निर्देश देकर गांवों की मानव शक्ति और साधनों का उपयोग
करने का प्रयास किया. गांवों के बदलते स्वरुप और आवश्यकताओं को दृष्टिगत रखते
हुए ग्रामोद्योगों की परिभाषा भी संशोधित की गयी है. इन उद्योगों के योग्य
गांवों को कैसे बनाया जाय, इसकी यहां पर विस्तृत चर्चा की गयी है.
समस्या यदि सरल नहीं तो इतनी जटिल भी नहीं कि ग्रामोद्योगों के विकास से जुड़ी
समस्याओं का अध्ययन वर्तमान परिस्थितियों में अनुभव के आधार पर समुचित रूप से न
किया जा सके. कृषि-प्रधान भारत लगभग छ: लाख गांवों में फैला हुआ है. भारत की
सामाजिक इकाई गांव हैं. प्राचिन काल में ऋषियों ने अधिकाशं अनुसंधान एवं शोध
कार्य इसी तपोभूमि पर किये. राजहित में उनकी उपलब्धियां नागरिक व्यवस्था हेतु
राजाओं को समर्पित की गयीं. उद्योगों की दृष्टी से गांवों का समूह प्राचिन काल
में स्वावलम्बी था. परिश्रम एवं लगन की सरल प्रवृत्ति ग्रामिणों के अतिरिक्त
अन्य किसी क्षेत्र में उतनी व्यापक रुप से आज भी नहीं मिलती. तब और अब का
वास्तविक विश्लेषण करके ग्रामोद्योगों को प्रगति की दिशा दी जा सकती है.
शोषण की प्रक्रिया
साधनों के अभाव में दूर-दूर तक बिखरी हुई गांव की गरीब जनता अपने शोषण का आभास
नहीं कर पाती, जिसे केवल नगरों को सशक्त करने के लिए सभी जोखिम उठाने की पुरानी
आदत सी हो गयी है. इस तरह की स्थिति उत्पन्न करने की विशेष जिम्मेदारी उन
बिचौलियों, सशक्त ग्रामीण मालिकों और कथाकथित प्राचिन काल से चले आ रहे शासन
तंत्र पर है, जिन्होंने उन्हें अपने को पहचानने और अपनी कमजोरी को समझने से
वंचित रखा. इसके परिणामस्वरूप गांवों की गरीबी बढ़ती गयी और शहरों की समृद्धि
उन ग्रामीणों के अथक परिश्रम के आधार पर होती गयी. इसका परिणाम यह हुआ कि गांव
की उस समय की आबादी का ८० प्रतिशत भाग आर्थिक, सामाजिक और नैतिक उत्थान से
वंचित रहा और शहरों में आबादी के २० प्रतिशत भाग को सुख-सुविधाएँ मिलती गयीं.
ग्रामीणों का शहरों की ओर आकर्षित होना, पलायनवाद की भावना ग्रामीणों में
अंकुरित होना स्वाभाविक बन गया. यह भारत जैसे एक गांव प्रधान देश के लिये कठिन
प्रश्न चिन्ह बनकर रह गया. इसका प्रतिकूल प्रभाव देश के हर मानव के सर्वागीण
जीवन पर पड़ा. इसका एक महत्त्वपूर्ण पहलू आर्थिक असमानता है जो देश के सामने
जटिल समस्या बन कर उभरी है.
हमारी अर्थव्यवस्था ने गांवों में गरीबों को और गरीब तथा शहरों में अमीरों को
और अमीर बनाया है. १९८३-८४ के प्राप्त आंकड़ों के अनुसार ७३.४ प्रतिशत ग्रामीण
जनसंख्या में ४०.४ प्रतिशत लोग गरीबी रेखा के नीचे जीवन यापन करते हैं. गांव की
कुल आमदनी का ५२ प्रतिशत भाग केवल १५ प्रतिशत लोग गरीबी रेखा के नीचे जीवन यापन
करते हैं. गांव की कुल आमदनी का ५२ प्रतिशत भाग केवल १५ प्रतिशत लोगों को तथा
४८ प्रतिशत भाग ८५ प्रतिशत लोगों को मिलता है. परिणामस्वरूप गरीबों की संख्या
अमीरों की तुलना में गांवों में अधिक है. गांवों के सुविधासंपन्न अमीरों का
सीधा सम्पर्क नगर के उद्योगों से स्थापित होता है जो उन्हें नगरीय समृद्धशाली
बनने की संज्ञा प्रदान करता है.
आर्थिक असमानता
यद्यपि विकास की योजना उन ४०.४ प्रतिशत ग्रामीणों के लिये बनती है जो गरीबी
रेखा के नीचे हैं, परन्तु नीति निर्धारण तथा उसके कार्यान्वयन में इतनी कमियां
आ जाती हैं कि योजनाओं का लाभ केवल ८ एकड़ से अधिक भूमि वाले ०.४२ प्रतिशत
ग्रामीणों तक सीमित रह जाता है तथा बड़े कास्तकारों को सबल बनाने में सक्रिय
भूमिका अदा करती है जिससे ७० प्रतिशत भूमिहीन किसानों का निरन्तर शोषण होता
रहता है. सत्य तो यह कि नीति निर्धारकों को गरीबी रेखा के निचे रहने वाले
ग्रामीणों की वास्तविक स्थिती का ज्ञान नहीं है. इन्हें केवल ऐसी योजनाएं
लाभान्वित कर सकती हैं जिनकी रचना एवं कार्यान्वयन इनके ही द्वारा किया जाय.
किसी अन्य क्षेत्र की योजनाएं केवल इनका शोषण ही कर सकती है. वर्तमान
अर्थव्यवस्था में निर्धनतम व्यक्ति तक पहुंचने के लिये उचित प्रक्रिया क्या
होनी चाहिये यह एक सबसे बड़ा प्रश्न है. यदि वास्तविक लेखा-जोखा लिया जाय तो
योजनाओं का लाभ आज भी अधिक से अधिक साधन सम्पन्न लोगों में बंट जाता है, भले ही
वे गरीबों के नाम पर हों.
गांधी एवं खादी ग्रामोद्योग
मानव शक्ति के सदुपयोग की भावना सर्वप्रथम १९२० में महात्मा गांधी के ह्रदय में
उठी और उन्होंने उसे उचित मार्गदर्शन देकर एक दिशा भी दी. अहिंसात्मक
आंदोलन में खादी एक प्रतीक के रूप में गांवों को स्वावलम्बी बनाने की आधार शिला
बनी. गांवों में विद्यमान कारीगरी एवं हस्तकला को पारम्परिक विज्ञान एवं तकनिकी
प्रयासों द्वारा आधुनिक उद्योगों के समान्तर उभरने का अवसर मिला. कत्तिनों एवं
बुनकरों के संगठनों द्वारा खादी और ग्रामोद्योग आयोग की छत्रछाया में खादी को
समाज में स्थान मिला तथा ग्रामोद्योगों को भी गति मिली.
संरक्षण
वर्ष १९७७-७८ में ग्रामीण क्षेत्र की गरीबी रेखा के नीचे के लोगों की संख्या
२,५३१ लाख थी (५१.२ प्रतिशत) जो १९८३-८४ में घटकर २,२१५ लाख (४०.४५ प्रतिशत) हो
गयी. मुश्किल से १०.८ प्रतिशत लोगों को गरीबी रेखा के ऊपर लाया जा सका. ग्रामीण
कारीगरों, दस्तकारों एवम् खेतिहर मजदूरों व अन्य समुदाय के अपने-अपने
रीतिरिवाज,रहन-सहन एवम् पुश्तैनी कार्यकलाप व व्यवसाय के दायरे हैं जिसके अन्दर
ही अपनी पुश्तैनी संस्कृति के ढांचे में रहते हुए वे जीवन यापन करते हैं.
उत्पादन उपभोक्ता की आवश्यकता के अनुसार होना चाहिये. उत्पादन की खपत सुनियोजित
होने के उपरान्त ही ग्रामोद्योगों का लगातार उत्पादन करना सार्थक हो सकता है.
अत: ग्रामोद्योगों की तत्सम्बन्धी आवश्यकताओं को पूरा करने की सक्रिय योजना
द्वारा ग्रामोद्योगों को सुदृढ़ संरक्षण देकर बढ़ाया जा सकता है.
खादी ग्रामोद्योगों की भूमिका
खादी और ग्रामोद्योग आयोग (संशोधित) अधिनियम १९८७ के अन्तर्गत आयोग के
कार्यक्षेत्र में आने वाले ग्रामोद्योगों की समस्याओँ को समझना एवं उनका
निराकरण करना एक चुनौती है.
स्वतन्त्र भारत में नि:सन्देह गांवों की स्थिति में कुछ सुधार हुआ है. यद्यपि
परिवहन एवं संचार व्यवस्था का फल अल्परूप में ही गांवों तक पहुंचा है और
विद्युत शक्ति आज भी गांवों में लगातार उपलब्ध नहीं है, फिर भी, ग्रामीणों का
कठोर परिश्रम, साहस, शक्ति एंव धैर्य उचित मार्गदर्शन मिलने पर ग्रामोद्योगों
को सफलतापूर्वक अपनाने में सक्षम सिद्ध हो सकता है. मानव एवं पशुशक्ति अत्यधिक
मात्रा में गांवों में उपलब्ध होने का कारण उद्योगों को एक विशेष प्रोत्साहन
केवल गांव ही दे सकता है.
उद्योग की सफलता के लिये यह अत्यंत आवश्यक है कि उत्पादन इकाई अपनी प्रतिदिन की
क्षमता के अनुसार पूरे वर्ष लगातार उत्पादन कार्य करती रहे. समान रूप से उद्योग
के लिये कच्चा माल गांवों में पर्याप्त मात्रा में उपलब्ध है. उत्पादन कार्य
में प्रयोग में आने वाली तकनीक के स्तर और ग्रामीणों की योग्यता के बीच समन्वय
स्थापित किया जाए. इन सब आवश्यकताओं की पूर्ति के उपरान्त उद्योग की उन
समस्याओं पर मुख्य रूप से विचार करना अनिवार्य है जिनके कारण गांवों में
उद्योग अपना उत्पादन लगातार इकाई की क्षमतानुसार पूरे वर्ष नहीं कर पाते हैं.
सर्वप्रथम गांव की रचना एवं आबादी को ध्यान में रखते हुए आवश्यक हो जाता है
उत्पादन की खपत की समस्या को सुलझाना. समीप के कई गांव समूहों की आवश्यकता की
पूर्ति के बाद भी ग्रामोद्योगी उत्पादन की खपत की आवश्यकताएं तो गांव अथवा
गांव-समूह द्वारा पूरी नहीं की जा सकती हैं. उचित वितरण की व्यवस्था गांव
समूहों की सामर्थ्य के परे है. इसके लिए निर्यात की आवश्यकता है और उत्पादन का
निर्यात करने के लिये उपभोक्ता की आवश्यकतानुसार उत्पादन कार्यक्रम को संशोधित
करना अनिवार्य है. गांव-समूह अपना उत्पादन, उपभोक्ता की आवश्यकता के अनुसार
पूरा कर सकता है. परन्तु गांव-समूह मांग एवं पूर्ति के समीकरण को हल करने में
असमर्थ है. विकल्प के रूप में एक ऐसी वितरण प्रणाली आवश्यक होगी जिसके अन्तर्गत
उत्पादन की मांग एवं पूर्ति का समीकरण सुनियोजित ढंग से लगातार हल किया जा सके.
लगभग चौंतीस वर्षों से आयोग द्वारा अनेकों प्रकार की खादी ग्रामोद्योगी योजनाएं
प्रारम्भिक अवस्था से लेकर विकसित अवस्था तक गांवों में पहुंचायी जा रही हैं.
कारीगरों को संगठित करने एवं खादी ग्रामोद्योगों के विकास के उत्तरदायित्व को
निभाने के लिये उपयुक्त संगठन का आयोग के पास पर्याप्त अनुभव है. नि:संदेह आयोग
ही केवल एक विकसित एवं सुनियोजित संगठन है जो गांवों में ग्रामोद्योगों को
विकसित कर सकता है. इसके लिए रुढ़िवादी दृष्टिकोण को बदल कर आयोग को नई दिशा
एवं मार्ग पर अग्रसर होना होगा.
संशोधित अधिनियम के तहत परिभाषित ग्रामोद्योग की परिभाषा एवं सीमाओं को
वास्तविक रूप से अपनाने हेतु आयोग के लिए यह आवश्यक हो गया है कि वह विभिन्न
ग्रामोद्योगों की अनेकों प्रकार की योजनाओं का गहराई से अध्ययन करके इस
निष्कर्ष तक शीघ्र पहुँचे कि वर्तमान सामाजिक व्यवस्था एवं ग्रामोद्योगों की
आवश्यकताओं को ध्यान में रखते हुए किन-किन योजनाओं का महत्त्व अब लगभग समाप्त
हो चुका है, नये ग्रामोद्योगों के लिए योजनाओं का प्रारूप कैसा है. सामाजिक एवं
आर्थिक आवश्यकताओं के अनुकूल ग्रामोद्योगों की वास्तविक समस्याओं का ज्ञान होने
पर उनका समाधान करना सरल होगा. संशोधित अधिनियम १९८७ के अनुसार ग्रामोद्योग
इकाई के उपकरण मशीन, भूमि तथा भवन में विनियोग की सीमा १५,००० रुपये प्रति
व्यक्ति निर्धारित की गयी है साथ ही वह ऐसे गांव में स्थापित की जानी चाहिए
जिसकी आबादी दस हजार से अधिक न हों. वस्तुओं के मूल्य में लगातार वृद्धि होते
रहने के कारण दो वर्ष की अवधि में ऐसा प्रतीत होता है कि उपरोक्त सीमा का
बढ़ाया जाना अनिवार्य है. बढ़ती हुई कीमत को ध्यान में रखते हुए ग्रामोद्योगी
योजनाओँ की सीमा को समय पर बढ़ाना आवश्यक है.
खादी और ग्रामोद्योग आयोग का प्रयास है कि पूर्ण रोजगार की योजना बनायी जाय तथा
जिनको पूर्ण रोजगार की उपलब्धि नहीं हो सके उसे कम से कम पूरक रोजगार दिया जाए
जिससे मानव की पूरी शक्ति और बेकार समय का उत्पादक काम में उपयोग किया जा सके.
इन माप दंड पर आयोग की योजनाओं के अन्तर्गत रोजगार देने के स्तर में आवश्यक
सुधार अनिवार्य है. नये उद्योगों की सभी योजनाएं जिन्हें आयोग द्वारा अपनाया
जाय उन्हें गांव तक ले जाने के पूर्व यह सुनिश्चित किया जाना चाहिए कि वे पूरे
वर्ष कारीगरों को पूर्ण रोजगार देने के साथ-साथ न्यूनतम मजदूरी देने में सक्षम
हैं. इन प्रतिबंधों के साथ तैयार की गयी योजनाएं ग्रामोद्योगों को सफल बना सकती
हैं.
ग्रामोद्योगी उत्पादन हेतु नई वितरण-प्रणाली
वितरण प्रणाली सम्बन्धी विभिन्न प्रयासों का विश्लेषण करने पर जो तथ्य सामने
आता है उससे प्रतीत होता है कि गरीबी रेखा के नीचे वाले ग्रामीण अपनी आमदनी का
अधिकांश भाग खाद्य पदार्थों पर खर्च करते हैं. शहरी आबादी की तुलना में ग्रामीण
अधिक गरीब होते हैं. ग्रामीण क्षेत्र में आबादी की बहुलता के कारण वितरण में
पिछले दशक में औद्योगिक संस्थानों द्वारा उचित स्थान बनाने का एक प्रयास किया
गया. सन् १९७६ में ग्रामीण बाजार में २७२ करोड़ रुपये की वस्तुओं की खपत हुई जब
कि शहरी बाजार में केवल २४० करोड़ रुपये के मूल्य के उत्पादों की खपत हुई.
ग्रामीणों का मुख्य व्यवसाय कृषि पर आधारित है परन्तु कुछ नये परिवर्तनों के
कारण उन्होनें अन्य व्यवसायों को भी अपनाया है. पशुपालन, मुर्गीपालन, बागवानी,
दुग्ध व्यवसाय, इत्यादि गांव में प्रगति के पथ पर हैं. दूर-दूर तक बिखरे ३०
करोड़ से अधिक परिवारों के घरों तक पहुंचाने वाली वितरण प्रणाली की रचना
ग्रामोद्योगों को सफल बनाने के लिये एक चुनौती है.
खादी और ग्रामोद्योग आयोग ने उद्योगों को गांव-गांव तक पहुंचाने का एक सराहनीय
प्रयास किया है. वितरण के दृष्टिकोण से आयोग के प्रयासों को सराहा तो जा सकता
है परन्तु सफलता की दृष्टि से इसमें बहुत कुछ करना बाकी रह गया है खास कर ऐसी
स्थिति में जब कि ग्रामोद्योगों को नये रूप में परिभाषित किया गया है और
व्यक्तिगत इकाइयों को अधिक से अधिक प्रोत्साहन दिया जा रहा है और आगे भी दिया
जाने वाला है. इन व्यक्तिगत इकाइयों से उत्पादित होने वाली वस्तुओं की बिक्री
उन इकाइयों से प्राय: सम्भव नहीं है. गत चार वर्ष के आंकड़ों से पता चलता है कि
संस्थाओं/सहकारिताओं के बदले व्यक्तिगत इकाइयां ग्रामोद्योग के क्षेत्र में
स्थान बनाने में सफल रही हैं.
पूरे देश में खादी ग्रामोद्योग बिक्री भवन/भंडार तथा बिक्री केन्द्र
ग्रामोद्योगी उत्पादनों के वितरण में कार्यरत हैं. प्रशासनिक तंत्र भी खादी
ग्रामोद्योगी उत्पादनों को उपभोक्ताओं तक पहुंचाने में सक्रिय रूप से योगदान दे
रहे हैं. आयोग बिक्री प्रणाली में उचित सुधार एवं उत्पादन की गुणवत्ता पर पूर्ण
नियन्त्रण रखने का कार्य करेगा. केन्द्रीय सरकार और सभी राज्य सरकारें
ग्रामोद्योगी उत्पादनों को संरक्षण दे रही है. सरकारी संरक्षण के बावजूद
ग्रामोद्योगी उत्पादनों को उपभोक्ताओं तक पहुंचने के लिये जूझना पड़ता है. यदि
बिक्री प्रणाली उपभोक्ताओं को उत्पादकों के समीप ला सके तो सम्भवत: इस समस्या
का निराकरण किया जा सकता है. ग्रामोद्योगों को यदि केवल संरक्षण की सीमा में
जीवित रख कर विकसित करना है तो सफलता भी सीमित ही रह जायेगी और आवश्यकता इस
बात की है कि उपलब्ध साधनों द्वारा खादी ग्रामोद्योगी उत्पादनों की बिक्री हेतु
सक्रिय योजना लागू की जाय. प्रगति के चरण में ग्रामीण जन शहरी लोगों की तुलना
करना चाहते हैं, अर्थात् प्रणाली में उन सभी आवश्यकताओं को संजोना और
ग्रामोद्योगी उत्पादन कार्यक्रम सुनियोजित करना अनिवार्य है जिससे बिक्री
समस्या न बन सके.
ग्रामोद्योगी उत्पादन की बिक्री की समस्या का समाधान निश्चित रूप से सरकारी
राशन की दूकानों से हो सकता है.
