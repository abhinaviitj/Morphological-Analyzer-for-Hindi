<ळिटेरटुरे><णोवेल्><इस्ह्तेस्तर्><ंअहपट्र><१९८१><फ्रकस्हक् शन्स्ट्हन्><ढेल्हि><८४-८९><१९६०><इस्ह्तेस्तर्, ंअहपट्र, णो>

+ लेकिन वह शाम के बजाय दोपहर को ही अपने काफिले के साथ पुन: आ धमकते हैं.
"तेरे मामले में पुलिस के एक बड़े अफसर आये हैं." नेताजी सूचना देते हैं, "सी.
एस. पी. साहब! डाक-बंगले में ठहरे हैं. तुझे बुलाया तो नहीं ?"
"अभी तो नहीं बुलाया है, नेताजी!" खुसरू बताता है!
"बुलाया जायेगा. घबराना मत. सब बात सच-सच बयान करना .
त्रिपाठी की इंक्वारी होगी.
सी. एस. पी. उसकी बारह बजायेगा. समझा ?"
"जी, नेताजी !"
"मार के निशानों को भा दिखाना. एकदम नंग-धड़ंग हो जाना! शरमाना नहीं. घबराना
नहीं. अपनी औरत की भी साड़ी उतरवा देना. पीठ, पेट सब जगहों को दिखाना. कहना
कि मुझ गरीब हरिजन पर अत्याचार हुआ है. समझा?"
"जी, नेताजी!"
"शाम को बड़े नेताजी आयेंगें. सुबह ताकीद कर गया था, न?"
"जी!"
"बड़े नेताजी भी तुझसे बयान लेंगे. तेरे बयानों में फर्क नहीं आना चाहिए. जो
बातें जिलाधीश वाले एप्लीकेशन में लिखा है, वही सी. एस. पी. साहब को बताना और
वही बड़े नेताजी को भी. समझा?"
"जी, नेताजी!"
"अब हम जा रहे हैं."
"जी!"
खुसरू नेताजी को पुन: दण्डवत् प्रणाम करता है. इस बार रुख्मणि भी उनके पांवों
में गिर जाती है. जैसे, वही उनकी जीवन-नैय्या पार लगाने वाले हों.
और जब, अपने पूरे परिवार के साथ खुसरू डाक-बंगले के कम्पाउण्ड में दाखिल होता
है तो उसका यह अहसास परम विश्वास में बदल जाता है कि नेताजी ही उसकी
जीवन-नैय्या को पार लगायेंगे. क्योंकि कम्पाउण्ड में ही नेताजी उसे अपने दल-बल
के साथ मिल जाते हैं और उसके पूरे परि-~वार को चारों ओर से घेर कर कई बार
उन्हीं हिदायतों को दुहराते हैं, जिन्हें वह सुबह व दोपहर में दे चुके थे.
फिर वह खुसरू-परिवार को डाक-बंगले के उस आलीशान कमरे की ओर ठेल देते हैं, जहां
सी. एस. पी. पैर पसारे हुए इंतजार कर रहे हैं.
इसके बाद वह मुट्ठी बांध कर अपना दायां हाथ हवा मे उठाते हैं और पूरी ताकत से
चीखते हैं -
"पुलिस को जवाब....?"
इसके आगे के शब्दों को उनके साथ के अन्य नेतानुमा लोग बोलते है,
"देना होगा! देना होगा!"
खुसरू-परिवार यह नारा सुन कर सहसा ही ठिठक जाता है. वे पलट कर नेताजी की ओर
देखते है. उन्हें दहशत हो आई है. नेताजी तेजी-से हाथ हिला कर उन्हें आगे बढने
का इशारा करते हैं. खुसरु-परिवार को पुन: आत्म-बल मिलता है. वे सभी आगे बढ़ते
हैं. उनके आगे बढ़ते ही नेताजी दूसरा नारा उछालते हैं -
"खुसरू की टांग किसने तोड़ी....
अन्य नेतानुमा लोग जवाब देते हैं - "पुलिस ने! पुलिस ने!!"
नेताजी गरजते है - "गरीब हरिजन का घर किसने उजाड़ा?"
"पुलिस ने! पुलिस ने!!"
"हरिजन-महिला का गर्भ किसने गिराया?"
"पुलिस ने! पुलिस ने!!"
खुसरू-परिवार बेतरह घबरा गया है. अब उनके पांव आगे बढने से एकदम इनकार कर देते
हैं. वे वापस लौट आते हैं. नेताजी के निकट.
"क्या है बे ?" नेताजी भड़क जाते हैं, "वापस क्यों लौट आया ?"
"डर लग रहा है." खुसरू बताता है.
"हमारे रहते तुझे किस बात का डर?" नेताजी की भवें तन जाती हें, "चल जा."
खुसरू-परिवार फिर आगे बढ़ता है.
नारे हवा में फिर उछलते हैं.
पुलिस के कई सिपाही और हवलदार बरामदे में सक्रिय हो जाते हैं. उन्हें देखते ही
खुसरू-परिवार के पांव जड़ वन जाते हैं. जैसे सारा खून अकस्मात ही निचुड़ गया
हो.
नेताजी खुसरू-परिवार के निकट आ जाते हैं. उनके साथ उनका काफिला भी.
"जाता क्यों नहीं, रे?" नेताजी चिढ़ गये हैं.
"पुलिस से डर लग रहा है, नेताजी!" खुसरू बच्चों की ओर इशारा करता है, "बच्चों
का जैसे 'परान' ही छूटने पर आ गया हैं."
"सी. एस. पी. साहब के रहते तुझे कोई कुछ नहीं कहेगा. डर मत. जा....आगे ब़्अढ़!"
अभी उन दोनों के बीच बातचीत हो ही रही है कि सी. एस. पी. साहब कमरे से निकल कर
बरामदे पर आ खड़े होते हैं. उन पर नजर पड़ते ही नेताजी का हौसला बुलन्द हो
उठता है. वह जोश-खरोश से नारा लगाते हैं.
"क्या समस्या है?" सी.एस. पी. कटारिया के चेहरे पर तनाव उतर आया है. वह काफी
झुंझलाये हुए हैं. उन्हें नेताओं व नारों व नारों से नफ़रत है . लेकिन वह नेताओं को
खदेड़ नहीं सकते और नारों को बन्द नहीं करवा सकते हैं. सी.एस.
पी. साहब की ऐसी मान्यता है कि राजनीति बड़ी गन्दी चीज है और उसमें फंसने का
मतलब साक्षात् मौत को बुलवा देना है. इसीलिए मिं कटारिया मन में उठती नफरत व
गुस्से की लहर को दबाकर, स्वर को भरसक मुलायम बनाकर पूछ लेते हैं,"क्या समस्या
है ?"
"खुसरू-परिवार हाजिर है !" नेताजी, जैसे जवाबी गोली-चालन करते है. वह मि.
कटारिया के निकट पंहुच जाते हैं.
"इसमें नारे लगाने की क्या जरूरत है ?" मि. कटारिया कमरे की ओर मुड़ जाते हैं,
"बुलाओ उन्हें."
नेताजी वापस मुड़ जाते हैं. वह तेजी-से हाथ हिलाकर खुसरू-परिवार को बुलाते हैं,
"आओ-आओ ! दोड़ो...! "
वह खुसरू-परिवार का नेतृत्व करते हुए मि. कटारिया के कमरे में दाखिल होते हैं. वह
एक आलीशान कमरा है-बिल्कुल उसी प्रकार का, जैसा कि हिन्दी-फिल्मों में अभिनेता का निजी कमरा होता है.
खुसरू-परिवार मि. कटारिया के पांवों मे गिर जाता है. नेताजी एक सोफे पर विराजमान हो चुकते हैं. मि. कटारिया अपने पांव पीछे सरकाते हुए कहते हैं, "ठीक है ! अब समस्या बताओ ?"
"नौकरी नहीं !" बड़ी मुश्किल से खुसरू बोल पाता है.
"झोंपड़ी नहीं !" रूख्मणी को भी मुश्किल का सामना करना पड़ता है.
मि. कटारिया नेताजी की ओर कनखी से देखते हैं. जैसे व्यंग्य से पूछ रहे हों-यह क्या समस्या हुई ?
"दरअसल, इनके साथ अत्याचार हुआ है." नेताजी बनाते हैं, "इस गरीब हरिजन-परिवार के साथ नन्दिनी थाने में घोर अन्याय हुआ है."
"अन्याय हुआ है, तो उसकी जांच भी होगी." मि. कटारिया पूछते हैं,"इसके लिए
नारेबाजी की क्या जरूरत आ पड़ी है ?"
"हम समस्या की ओर आपका ध्यान आकर्षित कराना चाहते थे." नेताजी सफाई पेश करते
हैं, "हम चाहते हैं कि इस अत्याचार की उच्च स्तरीय जांच हो. आये दिन हरिजनों को
अत्याचार का निशाना बनाया जा रहा है. यह कोई मामूली घटना तो है नहीं !"
"घटना की गम्भीरता को जानने के लिए इनसे पूछताछ भी तो करनी होगी ?" मि. कटारिया
खुसरू-परिवार की ओर संकेत करते हैं, "इसके बयान सुन लूं, फिर सोचूंगा कि अन्तत:
क्या किया जा सकता है."
खुसरू-परिवार नन्दिनी पुलिस-थाने में हुए अत्याचार की एक-एक घटना का शुरू से
अन्त तक बयान करता है. 'बयानबाजी' के दरम्यान खुसरू का चेहरा अप्रत्याशित रूप से
करूप व टेढ़ा हो आता है. उसकी जीभ फांय-फांय...अन्दर-बाहर होती है. फिर वह
अपने तार-तार हुए कपड़े उतारकर औंधा मुहं लेट जाता है. मार के निशानों को
दिखाता है. उसकी पीठ पर काले-गहरे दाग अभी भी स्पष्ट नजर आते हैं. दाग देखकर
दिल सिहर उठता है.
किन्तु रुख्मणि जब बोलना-बताना शुरू करती है तो लगता है, जैसे वह पुन: एक नये
सिरे से नन्दिनी के पुलिस-थाने में पहुंच गई है और वही घनघोर बरसात की रात वहां
घिर आई है. वही बरामदा है. वही सांय-~सायं....करते हवा के झोंके हैं. वही
फुहारें, वही बादल की गरज ओर वही बिजली की कड़क.
रुख्मणि अकस्मात ही पूरी शक्ति से दांत कुतरने लगती है. उसका चेहरा रौद्र हो
गया है. उसने बाल खोल लिए हैं. वह मिस एल्डा परसादी और नसरीन बेगम का जीवन्त
अभिनय करती हुई अपने ही हाथों से अपने गालों को पीटती है. बालों को झटकती है.
उसकी आंखों मे गुस्से व नफ-~रत के भाव उमड़ आये हैं. वह अपने को संयत नहीं कर
पाती है. अपने अन्तर में उमड़ रहे दुख, क्षोभ और नफरत के सागर को वह जैसे वहां
उंड़ेल देने के लिए आमदा हो जाती है. वह अपनी साड़ी उसी ढंग से खींचती है, जैसा
कि मिस एल्डा परसादी व नसरीन बेगम ने खींची थी. फिर, तीरनाथ, के बायें हाथ को
पकड़कर एक झटका देती है. तीरनाथ उसके ऊपर ऐसे जा गिरता है, जैसे नसरीन बेगम ने
उसकी चूतड़ पर कस कर लात लगायी हो.
और फिर सहसा ही वह समूचा परिवार रो पड़ता है. सुबक-सुबक कर वे रोते हैं.
रोते-रोते पुलिस की काली करतूतों को वे बयान भी करते जाते है.
सी.एस.पी. साहब गम्भीर हो उठते हैं.
"इसके बावजूद कलेक्टर साहब ने हफ्ते-भर तक कोई कार्रवाई नहीं की." नेताजी चमकती
आंखों से सी. एस. पी. साहब को देखते हुए कहते हैं, "एक हरिजन-परिवार रातों रात
तबाह हो गया और जिला-प्रशासन घोड़े बेचकर सोता रहा. फिर भी हम नारे न लगायें,
आन्दोलन न करें-~यह कैसे सम्भव है ?"
"ठीक है !" मि. कटारिया जैसे मामले की गम्भीरता को हल्का कर देना चाहते हैं,
"मैंने वह लड़की, कमला और उसके मां-बाप को बुलवाया है. उनके बयान के बाद ही कोई
कार्रवाई हो सकेगी."
"हमारी झोंपड़ी खड़ी करवा दीजिए, साहब जी !" रुख्मणि अनुनय करती है, "और इसकी
नौकरी वापस दिलवा दीजिए ! बस ! हमें और कुछ नहीं चाहिए."
"नौकरी वापस देना न देना तो भिलाई स्टील प्लान्ट के आधीन है." मि. कटारिया कहते
हैं,"अब तुम लोग बाहर जाकर बैठो. जरूरत पड़ने पर बुलवा लूंगा. "
खुसरू व रूख्मणि पुन: मि, कटारिया के पांवों में गिर पड़ते हैं. कहते हैं-"जै
हो, जय ! साहब बहादुर की जै !"
फिर वे उस आलीशान कमरे से बाहर हो लेते हैं.
"इसमें तो कोई शक नहीं कि इन लोगों के साथ अन्याय हुआ है."
मि. कटारिया अपनी राय जाहिर करते हैं, "लेकिन पुलिस के सामने जेवर का इस प्रकार
गायब हो जाना अब भी रहस्य बना हुआ है. आखिर, जेवर कौन ले जा सकता है ?"
"ताज्जुब है ?" नेताजी कहते हैं, "आप अभी भी जेवर के मामले में उलझे हुए हैं.
जबकि उसे मि. त्रिपाठी ने शुरू में ही उलझा दिया था. यदि मि. त्रिपाठी ने शुरू
में कमला के प्रथम बयान के मुताबिक कार्रवाई की होती, तो ऐसा बेदर्द वाकया आज
देखने को नहीं मिलता. हमें तो इस बात पर हैरानी हो रही है कि मि. त्रिपाठी के
लिए कमला का प्रथम-बयान महत्त्व-~पूर्ण न होकर मि. घोष की प्रथम-सूचना रिपोर्ट
महत्त्वपूर्ण हो गई है ?"
"ओह...आई सी ?" मि. कटारिया गम्भीर चिन्तन करने की मुद्रा अख्तियार कर लेते
हैं.
"जो भी हो, साहब ?" नेताजी जैसे फैसला सुनाते हैं, "जेवर किसने लिया, किसने
नहीं-इससें हमें कोई मतलब नहीं है. हमें तो इस बात से मतलब है कि इस गरीब-हरिजन
परिवार के साथ अत्याचार हुआ है और हम अत्याचारियों के विरुद्ध गम्भीर कार्रवाई
कराना चाहते हैं कि उन्हें उचित दण्ड मिले."
इसके पहले कि मि. कटारिया जवाब में कुछ कहते, एक उपनिरीक्षक कमला व उसके
मां-बाप के यहां आ पहुंचने की सूचना देता है. मि. कटा-~रिया उन्हें तुरन्त अन्दर
बुलवाते हैं.
