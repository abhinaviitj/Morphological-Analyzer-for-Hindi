<शोचिअल् श्चिएन्चे><ःइस्टोर्य्><खउलेस्ह्तर् षय्><फ्रच्हिन् भ्हरट् ख आर्ट्हि ईटिहस्><१९९०><खिटब् ंअहल्><आल्लहबड्><२२ टो २७><२७६०><षय्-भ्हरट् ख आर्ट्हिक् ईटिहस्> 

वर्ण-व्यवस्था और जाति-व्यवस्था प्राचीन भारत के सामाजिक इतिहास में
वर्ण-व्यवस्था का महत्वपूर्ण स्थान है . इसके अन्तर्गत भारतीय समाज का वर्णओं
में विभाजन किया गया था . इसका प्रधान रंगभेद अथवा प्रजातीय धारणा ही था
. यद्यपि आर्यों ने इस विभाजन के अन्तर्गत यह प्रावधान रखा था कि कोई भी
व्यक्ति कार्य-पद्धति, रुचि और मन:स्थिति के अनुसार वर्ण-परिवर्तन कर सकता
था, तथापि उत्तर वैदिक काल के परवर्ती युग तक यह समाप्त हो गया . वस्तुत:
वर्ण-व्यवस्था जातिगत वर्ग तथा सामाजिक संरचना से सम्बद्ध है . वर्ण के
अन्तर्गत प्रत्येक व्यक्ति को अपने स्वामानिक गुणों के अनुरुप स्थान मिलता
है . समाज में व्यक्ति का प्रभाव और महत्व वर्ण के आधार पर निश्चित होता
है . वर्ण-व्यवस्था के अन्तर्गत कर्म का प्रधान स्थान है तथा प्रत्येक
वर्ण का अपना विशिष्ट कर्तव्य है . वर्णों के ये कर्तव्य वर्ण-धर्म के
नाम से विख्यात हुए . वर्ण-धर्म अथवा वर्ण-कर्म के नष्ठापूर्वक पालन से
व्यक्ति और समष्टि दोनों का उत्कर्ष होता है . व्यक्ति अपने वर्णगत धर्म का
अनुपालन करके समाज-निर्माण में महत्वपूर्ण योगदान देता है . वह वर्ण-धर्म
के आधार पर परिवार, समुदाय, समाज और देश के प्रति अपने उत्तर-दायित्वों
का सशक्त निर्वाह करता है जिसमें सत्य, अहिंसा, अस्तेय, अपरिग्रह,
शौच, दान आदि विभिन्न गुणों का समावेश रहता है . वह अपनी कल्याणकारी और
मंगलकारी भावना से व्यक्तिगत और समाजगत व्यवहारों का निष्पादन करता है,
ताकि परिवार और समाज की व्यवस्था सुचारु और सुकर ढंग से चल सके . इस
तरह वर्ण-व्यवस्था में दो प्रधान तत्व निहित हैं--एक तो भेदपरक ऊँच-नीच
की भावना और दूसरे अपना निर्धारित कर्म . अत: वर्ण-व्यवस्था सामाजिक वर्गों
की महत्ता और उनके कर्मों की प्रतिष्ठा से सम्बन्ध है . इसका उद्देश्य है
व्यक्ति का अभ्युत्थान, जो उसके गुणानुरुप कर्म से माना गया है . `वर्ण'
शब्द की व्युत्पत्ति संस्कृत के `वृत्र वरणे' अथवा `वरी' धातु से हुई
है जिसका अर्थ है . `चुनना' या `वरण करना' इस प्रकार `वर्ण' से तात्पर्य
`वृत्ति' से है, किसी विशेष व्यवसाय के चुनने से . समाजशास्त्रीय भाषा में
`वर्ण' का अर्थ `वर्ग' से है जो अपने चुने हुए विशिष्ट व्यवसाय से आबद्ध है
. `वर्ण' शब्द का सर्वप्रथम प्रयोग ऋग्वेद में हुआ है जिसमें इसका प्रयोग
`रंग' अथवा `आलोक' के अर्थ में है . यत्र तत्र ऐसे वर्गों के लिए भी `वर्ण'
का व्यवहार हुआ है जिनके शरीर की त्वचा श्याम थी अथवा श्वेत . तत्कालीन
समाज में दो ही वर्ण थे--एक आर्य और दूसरा अनार्य या दास अथवा दस्यु . यह
अत्युन्त प्रारम्भिक सामाजिक व्यवस्था थी जिसमें त्वचा को भेदक आधार माना
गया था . दास वर्ग को अव्रत (देवताओं के नियम और व्यवहार को अस्वीकार करने
वाले), मृध्रवाच (अमधुरभाषी), अपनास: (चिपटी नासिक वाले) तथा अक्रतु (यज्ञ
न करने वाले) कहा गया है . आर्य सदाचरण और सवृत्तियों का अनुसरण करने
वाले थे तथा दास दुर्वत्तियों, अनियमितताओं और अव्यवस्थाओं को उत्पन्न करने
वाले थे . आर्य बाहर से आये थे . उन्होंने हड़प्पा संस्कृति के निवासियों
को पराजित किया और दास बनाया . आर्यों और अनार्यों में जन्मगत, रक्तगत,
शरीरगत और संस्कारगत प्रजातीय भेद था . दोनों के कर्म भी अलग-अलग थे . अत:
स्पष्ट रुप से आर्य और दास नामक दो वर्ण समाज में हो गए . उत्तर वैदिक काल
तक आर्य और अनार्य (दास) का विरोध और द्विवर्ण का स्वरुप समाप्त-सा हो गया
. इनके स्थान पर चार वर्ण (ब्राह्मण, क्षत्रिय वैस्य एवं शूद्र) का उल्लेख
प्रारम्भ हो गया . धीरे-धीरे वर्णगत और रक्तगत संकरता का विस्तार होता गया
. सामंजस्य और समन्वय के कारण चार पृथक्-पृथक् वर्णों का विकास हुआ . अनार्य
अथवा दास वर्ग चार वर्ण के अन्तर्गत शूद्र नामक एक पृथक् समुदाय के रुप में
आर्यों की सामाजिक संरचना में शामिल किया गया . तीनों वर्णों (ब्राह्मण,
क्षत्रिय और वैश्य) ने अपनी रक्त-शुद्धता, श्रेष्ठता और उच्चता बनाए
रखा . यद्यपि इन तीनों वर्णों का भी पारस्परिक भेदभाव था, तथापि अनार्यों
के संघर्ष में वे एक समूह के रुप में आर्य थे . पारस्परिक प्रतिस्पर्धा और
संघर्ष को रोकने के लिए समाज-चिन्तकों और व्यवस्था-कारों ने वर्ण-विभाजन के
दर्शन को विकसित किया तथा सभी वर्णों के कर्तव्यों और कर्मों को निर्धारित
किया . फलत: प्रत्येक व्यक्ति अपने वंशगत पैत्रिक आजीविका का पालन करना था
. व्यक्तिगत और सामाजिक दृष्टि से भी यह उत्तम था, क्योंकि इससे व्यक्ति का
विकास नहीं, अपितु परिवार और समाज का भी विकास होता था . वर्ण-व्यवस्था का
उद्भाव सिद्धान्त वर्ण-व्यवस्था का उद्भव कैसे और किन-परिस्थितियों में हुआ,
यह विचारणीय प्रश्न है . इसके पूर्ण रुप से विकसित होने में सहस्रों वर्ष
लगे . विभिन्न वर्गों के कर्तव्य-निर्धारण में गुणात्मकता, व्यवसायात्मकता,
वैज्ञानिक पद्धति और समाज की आवश्यकता का ध्यान रखा गया . सभी वर्ग के लोग
अपने-अपने कर्मों को निर्बाध गति से स्वच्छन्दता और निष्ठापूर्वक संपन्न
कर सके, इसके लिए धर्म की सहायता ली गई तथा सभी वर्णों के कर्तव्यों को
धर्म के अन्तर्गत रखा गया . वर्ण-व्यवस्था के निम्नलिखित उद्भव सिद्धान्त
उल्लेखनीय हैं-- १.  दैवी सिद्धान्त--प्राचीन धर्मशास्त्रों में वर्णों
की उत्पत्ति दैवी मानी गयी है . इसे परम्परागत सिद्धान्त भी कहा जा सकता है
. ऋग्वेद के पुरुष सूक्त में विराट् पुरुष की कल्पना है . जब उसे विभाजित
किया गया तो उसके मुख से ब्राह्मण, बाहु से क्षत्रिय, उरु (जाँघ) से वैश्य
तथा पद से शूद्र निकले . निस्सन्देह पूर्व वैज्ञानिक युग का परवर्ती समाज
चार भागों में विभाजित हो चुका था तथा यह विभाजन सृष्टिकर्ता द्वारा माना
गया था . यह सृष्टिकर्ता अथवा विराट् पुरुष हजार सिर, हजार आँखों और हजार
पैरों वाला था जो भूत और भविष्य दोनों था और जिससे सृष्टि की उत्पत्ति हुई
थी . दूसरे शब्दों में यह कहा जा सकता है कि स्वयं ईश्वर ने ही वर्णों
का उद्भाव किया और उनकी स्थिति निर्धारित की . उपर्युक्त कथन प्रतीकात्मक
भी है . जिस प्रकार शरीर में मुँह, बाहु, जाँघ और पैर का महत्व है, उसी
प्रकार समाज-रुपी शरीर के ब्राह्मण, राजन्य (क्षत्रिय), वैश्य और शूद्र
अंग है . सभी अंगों का शरीर में प्रधान स्थान होता है, उसी प्रकार किसी एक
वर्ण के बिना समाज का काम नहीं चल सकता . ब्राह्मणों की उत्पत्ति मुँह से
इसलिए कही गई कि उनका समस्त कार्य मुँह से सम्बन्धित था, अर्थात् शिक्षा
और विद्या प्रदान करना . क्षत्रियों को बाहु से इसलिए उत्पन्न माना गया
कि उनका सभी प्रमुख कार्य देश की सुरक्षा, प्रशासन आदि बाहु से आबद्ध था
. वैश्यों का जाँघ से उद्भव इसलिए स्वीकार किया गया कि उनका प्रमुख कार्य
समाज की आर्थिक अवस्था सुदृढ़ करना था . पशुपालन और वाणिज्य से वे समाज
की आवश्यकताओं की पूर्ति करते थे . शूद्रों की उत्पत्ति पैर से इसलिए कही
गई कि अपनी सेवा द्वारा वे तीनों वर्णों और समाज को गति प्रदान करते थे .
पैर का प्रमुख कार्य है शरीर के ऊपर के भार को वहन करना और शरीर को गतिमान
रखना . इन अवयवों के बिना शरीर अस्तित्वहीन, गतिहीन और निस्तेज हो जाता है
. इसी प्रकार यह माना है कि चारों वर्णों के बिना समाज का कोई महत्व नहीं
. वर्ण-व्यवस्था को दैवी इसलिए कहा गया है कि इससे सम्बद्ध वर्ण ईश्वर के
भय से अपने-अपने वर्ण के अन्तर्गत रहे तथा उसे तोड़ने का प्रयास न करें
. वर्ण-व्यवस्था के दैवी सिद्धान्त का वर्णन महाभारत, गीता और पुराणों में
भी है . महाभारत के अनुसार ब्रह्मा के मुख से ब्राह्मण, बाहु से क्षत्रिय,
जघा से वैश्य और पैर से शुद्र निकले . गीता में भी भगवान श्रीकृष्ण का कथन
है कि चारों वर्णों की सृष्टि मैंने गुण और कर्म के आधार पर की है तथा मैं
ही उनका कर्ता और विनाशक हूँ . मनुस्मृति के अनुसार ब्रह्मा ने लोकवृद्धि
के लिए ब्राह्मण, क्षत्रिय, वैश्य और शूद्र को क्रमश: मुख, बाहु, जंघा और
पैर से उत्पन्न किया . विष्णु पुराण में उल्लिखित है कि भगवान् विष्णु से
मुख, बाहु, जंघा और चरण से क्रमश: ब्राह्मण, क्षत्रिय, वैश्य और शूद्र की
उत्पत्ति हुई . वायुपुराण में क्षत्रिय को ब्रह्मा के बाहु से उत्पन्न न
मानकर वक्ष से उत्पन्न माना गया है . ११वीं सदी के अरब यात्री अल्बेरुनी
के अनुसार ब्रह्मा के मुख से ब्राह्मण, हाथ से क्षत्रिय, जाँघ से वैश्य और
पैर से शुद्र की उत्पत्ति हुई . २.  गुण का सिद्धान्त--वर्ण-व्यवस्था की
उत्पत्ति में गुण सिद्धान्त का भी प्रतिपादन किया है . मनुष्य अपने गुणों
से महान् होता है, न कि अपने वंश अथवा परिवार से . ये गुण मुख्यत: तीन
प्रकार--सत्त्व, रज और तम हैं . सत्व गुण अत्यंत निर्मल, स्वच्छा, दोषरहित,
ज्ञान-प्रदाता और सांसारिकता से विमुक्त करने वाला होता है . इससे व्यक्ति
को वास्तविक सुख और ज्ञान का आभास मिलता है . अपनी सात्त्विकता के कारण यह
गुण श्रेष्ठतम माना गया है . रजोगुण से प्रेरित होकर मनुष्य अपने कर्मों
को संपन्न करता है . यह मनुष्य को भौतिक और सांसारिक बंधन से आबद्ध करता
है . तमोगुण से अज्ञान की सृष्टि होती है . जब अज्ञान का प्रभाव होता
है, तब भ्रमण, आलस्य, प्रमाद, निद्रा आदि का उदय होता है और मनुष्य उससे
ग्रस्त हो जाता है . अत: सत्त्व गुण सुख का, रजस् गुण कर्म का और तमस् गुण
अज्ञान का द्योतक माना जाता है . सभी वर्णों के अलग-अलग गुण निर्देशित किए
गए हैं . ब्राह्मण के लिए सत्वगुण, क्षत्रिय के लिए रजोगुण, वैश्य के लिए
तमस् और रजस् तथा शूद्र के लिए तमस् गुण अपेक्षित है . अत: वर्ण-व्यवस्था की
उत्पत्ति का यह गुणात्मक सिद्धान्त कहा जा सकता है . मनु ने भी तीन प्रकार के
गुणों की चर्चा की है--सतोगुण, रजोगुण एवं तोमगुण . सतोगुण ज्ञान-समन्वित,
रजोगुण राग-द्वेष-मुक्त तथा तमोगुण प्रतिकूल ज्ञान से युक्त था . सात्त्विक
गुण का लक्षण था--वेदों का अभ्यास, तप, ज्ञान, शुद्धि, इन्द्रिय-संयम,
धर्मकार्य और आत्मा का चिन्तन . ये समस्त लक्षण ब्राह्मण वर्ण के थे .
रजोगुण-युक्त व्यक्ति के लक्षण थे--आरम्भ किए गए कार्य में रुचि न रखना,
धैर्य का अभाव, शास्त्र-वर्जित कर्म का आचरण, सर्वदा विषयों में आसक्ति
. रजोगुण के ये लक्षण क्षत्रियों में रहे हैं . लोभ, निद्रा, अधैर्य,
क्रूरता, नास्तिकता, नित्य-कर्म का त्याग, माँगने का स्वाभाव और प्रमाद
ये तमस् गुण के लक्षण कहे गए हैं . वैश्यों में रजस् और तमस् दोनों गुणों
का समन्वित रुप था तथा शुद्धों में पूर्णरुपेण तमस् गुण था . सत्त्व, रज
और तम गुण क्रमश: उत्तम, मध्यम और जघन्य फलदायक माने गए हैं . इस प्रकार
ब्राह्मण उत्तम-गुण-सम्पन्न क्षत्रिय मध्यम, वैश्य मध्यम और अधम गुणों
से समन्वित तथा शुद्र जघन्य गुणयुक्त था . ३.  रंगों से संबंधित उत्पत्ति
का सिद्धान्त--वर्ण का एक अर्थ रंग भी है . ऋग्वैदिक काल में आर्यों के लिए
गौर या श्वेत तथा अनार्यों या दासों के लिए कृष्ण (स्याम) रंग का प्रयोग किया
गया है . रंगों के आधार पर आर्यों और दासों के आचार-विचार, धर्म-व्यवहार और
शारीरिक लक्षणों को बताया गया है . विभिन्न वर्णों का रंग के आधार पर महाभारत
में सविस्तार लक्षणों को बताया गया है . विभिन्न वर्णों का रंग के आधार पर
महाभारत में सविस्तार वर्णन है . महाभारत के शान्ति पर्व में उल्लेख है कि
ब्रह्मा ने ब्राह्मण, क्षत्रीय, वैश्य और शूद्र की उत्पत्ति की जिनका रंग
क्रमश: श्वेत, लोहित (लाल), पीत (पीला) और काला था . श्वेत रंग का परिचायक
सत्त्व गुण था, लाल रंग का रजोगुण, पीले रंग का रजो और तमो गुण तथा काले रंग
का तमोगुण . वेदाभ्यास, तपश्चर्या, ज्ञान, शौच, शुद्धि, इन्द्रिय-निग्रह
आदि आचरण सत्त्वगुण से संबंधित थे जो ब्राह्मणों के गुण थे . विषय-भोग में
आसक्ति, वीरतायुक्त तथा अप्रीतिकर रजोगुण से संबंधित कार्य क्षत्रियों के
थे . वैश्यों में पीतयुक्त रजस् और तमस् दोनों गुणों का समन्वित रुप था .
प्रमाद, अधैर्य, लोभ, नित्य-कर्म का त्याग, नास्तिकता, आदि तामसी गुणों से
युक्त शूद्र वर्ण थे . ४.  कर्म व धर्म-संबंधी सिद्धान्त--सामाजिक व्यवस्था
में कर्म का सिद्धान्त अपना विशेष महत्व रखता है . कर्म के आधार पर वर्णों
का वर्गीकरण हुआ . जो लोग विद्या, शिक्षा, तप, यज्ञ, धार्मिकता आदि में
अधिक रुचि रखते थे, वे ब्राह्मण वर्ग के अन्तर्गत रखे गए . ऐसे लोगों
का मुख्य कर्म अध्ययन-अध्यापन, यज्ञ-तप आदि था . जो वर्ग शासन-संचालन और
राज्य-व्यवस्था में योग देता था तथा जिसका कर्म देश ही रक्षा, प्रशासन आदि
था, वह राजन्य (क्षत्रिय) वर्ग से संबंधित था . पशुपालन, कृषि और व्यापार
जिसका प्रधान कर्म था, वह वैश्य वर्ण मान गया . समाज के तीनों वर्णों की
सेवा और परिचायक वृत्ति करने वाला वर्ग शूद्र वर्ण कहा गया . कालान्तर में
समाज-व्यवस्थापकों ने उपर्युक्त कर्मों के आधार पर समाज में चार वर्णों
का निर्माण किया तथा नियम व कर्म को निर्धारित किया . इन्ही वर्गगत कर्मों
को वर्ण-धर्म कहा गया है . इनसे ही कर्म-फल का दर्शन भी विकसित हुआ और
पुनर्जन्म की भी व्याख्या की गई . किए गए कर्म के आधार पर ही मनुष्य का जन्म
माना गया . अत: सुकर्म करने वाले का जन्म मनुष्य योनि के उच्च वर्ण में और
कुकर्म करने वाले का कुत्ता, शूकर और चाण्डाल जैसी अशुभ योनियों में होता
है . ऋग्वैदिक काल के प्रथम चरण में आर्य और दास नामक दो वर्ग अथवा वर्ण
थे . दोनों के भिन्न-भिन्न कर्म थे . ऋग्वेद में एक स्थल पर कहा गया है,
`समस्त विश्व को आर्य बनाओ' . यह तभी संभव था जब वर्ण कर्म पर आधारित हो .
सत्कर्म करने वाले आर्य थे और दुष्कर्म करने वाले दास अथवा अनार्य . बौद्ध
ग्रन्थ मज्झिम निकाय में कहा गया है, `हे आश्वलायन ! क्या तुम जानते हो कि
यवन, कम्बोज और दूसरे सीमावर्ती देशों में आर्य और दास दो ही वर्ण होते हैं
. दास आर्य हो सकता है आर्य दास ." स्पष्ट है कि कोई व्यक्ति कर्म से दास
या आर्य हो सकता था . अत: वर्ण-विभाजन में व्यक्ति के कार्यों को आधार
माना गया है जिसमें सिद्धान्त की व्यावहारिक तथा उसकी व्यापकता की झलक
मिलती है . याज्ञवल्क्य ने जीवन की मीमांसा करते हुए यह मत व्यक्त किया
है कि पापकर्म का फल पाप होता है और पुण्यकर्म का फल पुण्य . पुराणों
के अनुसार पूर्वजन्म के कर्मों के परिणाम-स्वरुप ही ब्राह्मण, क्षत्रिय,
वैश्य और शूद्र उत्पन्न हुए . स्पष्ट है कि वर्ण-व्यवस्था के मूल में कर्म
का सिद्धान्त अत्यधिक प्रभावशाली था . समाज का सुव्यवस्थित और सुगठित रुप
वर्णों के निर्धारित कर्मों से ही पुष्ट होता रहा है . बौद्ध साहित्य से भी
समाज-व्यवस्था पर प्रकाश पड़ता है . इसमें पाप-पुण्य की अपेक्षा सदाचार और
सव्यवहार को महत्व दिया गया है . एक स्थल पर यह उल्लेख मिलता है कि दो
व्यक्तियों के बीच यह विवाद उठ खड़ा हुआ कि कोई मनुष्य जन्म से ब्राह्मण
है या कर्म से . इस विवाद का निपटारा बुद्ध ने किया और यह मत व्यक्त
किया कि कर्म प्रधान है . कर्म से ही व्यक्त ब्राह्मण होता है . बुद्ध
समाज-व्यवस्था को जन्म के आधार पर न मानकर कर्म के आधार पर मानते थे . अत:
वर्णगत व्यक्तियों का अपने-अपने वर्ण के कर्मों को निष्ठापूर्वक करना ही
प्रधान कर्म था . ५.  जन्म से सम्बन्धित उत्पत्ति का सिद्धान्त--वर्णों
की उत्पत्ति जन्म से भी मानी गई है . ब्राह्मण परिवार में उत्पन्न व्यक्ति
अयोग्य और अज्ञानी होकर भी पूजनीय माना जाता था तथा चारों वर्णों में
श्रेष्ठ समझा जाता था . इस प्रकार वर्ण का आधार जन्म हो गया . वैदिक युग
में वशिष्ठ और विश्वामित्र के बीच ब्राह्मणत्व--पौरोहित्य को लेकर विचारों
का द्वन्द्व और आचारों का संघर्ष चला था . विश्वामित्र ब्रह्मर्षि बनना
चाहते थे . वह जन्म से क्षत्रिय थे, किन्तु ब्राह्मण कर्म और पौरोहित्य
करना चाहते थे . वशिष्ठ अत्यन्त विद्वान कर्मनिष्ठ और तेजस्वी ब्राह्मण
कर्म और पौरोहित्य करना चाहते थे . वशिष्ठ अत्यन्त विद्वान् कर्मनिष्ठ
और तेजस्वी ब्राह्मण थे . वे विश्वामित्र के आघातों को अपने अध्यात्म,
तप और तेज से समाप्त कर देते थे . अन्ततोगत्वा विश्वामित्र ब्राह्मणत्व
पा सकने में समर्थ तो अवश्य हो गये, किन्तु प्रत्येक अवसर पर वह वशिष्ठ
द्वारा पराजित किए गये . वस्तुत: यह संघर्ष ब्राह्मण-क्षत्रिय दो वर्गों
के प्रतिनिधियों का था . पुरोहित का कार्य करने पर भी क्षत्रिय ब्राह्मण
पुरोहित नहीं हो पाए . द्रोणाचार्य का कर्म क्षत्रिय का था, किन्तु वे
जन्म से ब्राह्मण थे . अश्वत्थामा में न तो ब्राह्मणोचित गुण थे, न कर्म
ही . वे प्रकृति और कर्म से अत्यन्त निर्मम, घाती और क्रूर थे . पांडवों
के शिविर में रात्रि के समय प्रवेश कर द्रौपदी के पुत्रों का उन्होंने धोखे
से वध कर डाला . इस क्रूरता और जघन्यता के बावजूद भी वे ब्राह्मण ही कहे गए
. युधिष्ठिर सात्विक कर्म करते थे, परन्तु वे क्षत्रिय ही कहे जाते थे .
राज्य प्राप्त करने के पश्चात् भी कर्ण क्षत्रिय कहे जाने से वंचित था .
स्पष्ट है कि तत्कालीन सामाजिक व्यवस्था जन्म पर आधारित थी . निष्कर्षत:
यह कहा जा सकता है कि वर्ण-व्यवस्था के विभिन्न उत्पत्ति सिद्धान्त हैं
. इनमें दैवी अथवा परम्परागत सिद्धान्त, गुण सिद्धान्त, कर्म सिद्धान्त और
जन्म सिद्धान्त महत्वपूर्ण हैं . वर्ण-व्यवस्था का ऐतिहासिक अध्ययन करने से
यह परिलक्षित होता है कि इसका आधार-तत्व जन्म और कर्म दोनों था . आर्यों ने
प्रजातीय और सांस्कृतिक आधार पर आर्यत्व और अनायंत्व (दासत्व) को बनाए रखने
के लिए वर्ण-व्यवस्था का संगठन किया . आर्य वर्ग में जन्म लेने वाले `द्विज'
के नाम से अभिहित किए गए तथा अनार्य वर्ग में जन्म लेने वाले दास अथवा
शूद्र कहे गए . अत: हिन्दू समाज में वर्ण की स्वीकृति जन्म और कर्म दोनों
से की गई है . वर्ण-व्यवस्था का ऐतिहासिक सर्वेक्षण वैदिक युग--ऋग्वैदिक
काल के प्रारम्भिक युग में वर्ण-व्यवस्था नहीं थी . उस समय समाज में केवल दो
जाति-समूह थे--एक आर्य और दूसरा अनार्थ अथवा दास . ऋग्वेद में पचहत्तर स्थलों
पर दास और आर्य का उल्लेख हुआ है . आर्य बाहर से आए थे और अनार्य भारत के मूल
निवासी थे . दोनों वर्गों में वर्षों युद्ध चला . आर्यों के देवता इन्द्र
थे जिनके सहयोग से आर्यों ने दस्यु या दास पर विजय प्राप्त की . इन दोनों
जाति-समूहों में शरीर-रचना, रंग और आचार-विचार में भेद था . आर्य गौवर्ण,
ऊँच कद, उन्नत नासिका और आकर्षक व्यक्तित्व के थे तथा अनार्थ छोटे कद,
कृष्ण वर्ण, छोटी नासिका और अनाकर्षक व्यक्तित्व के थे . इन दोनों वर्णों
के धार्मिक और सांस्कृतिक आचरणों में भी अन्तर थे . इसीलिए अनार्यों को अनास
(बिना नाक वाले), अब्रत (व्रत का पालन न करने वाले), अक्रतु (यज्ञ न करने
वाले), अकर्षण (कर्महीन), अन्यव्रत (व्रत न रखने वाले), देवपियु (देवताओं
को अपशब्द कहने वाले), कृष्णयोनि आदि भी कहा गया है . प्रत्येक दृष्टि से
ये दोनों एक-दूसरे से अलग थे . इस अन्तर को व्यक्त करने के लिए ऋग्वेद में
एक वर्ग को आर्य और दूसरे को दास कहा गया है . इन दोनों वर्गों के लिए
वर्ण का भी प्रयोग होने लगा था . ऋग्वेद में कहा गया है कि उग्र प्रकृति
के ऋषि (अगस्त्य) ने दोनों वर्णों का पोषण किया . ऋग्वेद के पुरुषसुक्त
जैसी उत्तरकालीन ऋचाओं में ब्राह्मण, राजन्य, वैश्य और शूद्र नामक चार
वर्णों का सर्वप्रथम उल्लेख हुआ है जो क्रमश: विराट पुरुष के मुख, बाहु,
जाँघ और पैर से उत्पन्न हुए थे . ऋग्वेद में `ब्राह्मण' शब्द का प्रयोग
अनेक बार किया गया है जो एक वर्ग अथवा समूह का द्योतक है . अनेक स्थलों
पर ब्रह्मपुत्र का भी व्यवहार मिलता है जिससे आनुवंशिकता का पता लगता है
. ब्रह्म का साधारण अर्थ प्रार्थना अथवा मंत्र है जो आध्यात्मिक शक्ति
का प्रतीक है . स्पष्ट है कि यज्ञ, मंत्र, प्रार्थना आदि कार्यों में
संलग्न वर्ग ब्राह्मण के अंतर्गत स्वीकार किया गया . ब्राह्मण किसी भी
पेशे को अपना सकता था . एक स्थल पर ब्राह्मण के अंतर्गत स्वीकार किया गया .
ब्राह्मण किसी भी पेशे को अपना सकता था . एक स्थल पर ब्राह्मण के अंतर्गत
स्वीकार किया गया . ब्राह्मण किसी भी पेशे को अपना सकता था . एक स्थल पर
ब्राह्मण ऋषि का कथन है, `मैं कारु (मंत्र-निर्माता) हूँ, मेरे पिता भिषक
(वैद्य) और मेरी माता उपल-प्रक्षिणी (पत्थर की चक्की से अनाज पीसने वाली)
है ." स्पष्ट है कि तत्कालीन समाज में कर्म का महत्व था, जन्म का नहीं .
