<आ.ञ्.><फइन्टिन्ग्><छ्हिन्टमनि व्यस्.><षसिक् फ्रिय><१९८८><घेएट फुब्लिचटिओन्><झ्हन्सि><११ टो १७><२४००><यस्-षसिक फ्रिय>

तूलिका से रचित रसिकप्रिया
बुन्देली साहित्य और संस्कृति ने देश के निर्माण हेतु अत्याधिक योगदान
दिया है. बुन्देली धरा के सामाजिक एवं सांस्कृतिक परिवेश में धर्म के साथ
साथ कला के महत्वपूर्ण सामंजस्य से इस भूखण्ड के कवियों ने साहित्य को जो
अनुपम देन दी है. उसके बिना हिन्दी साहित्य आज भी अधूरा कहा जा सकता है.
इसी बुन्देली धरा पर बिहारी, मतिराम, पदमाकर और रससिद्ध कवि केशव ने
सरस्वती का अपार भंडार भरा है. विचारक होने के साथ-साथ कविगण अत्याधिक
प्रभावशाली और प्रतापी होते हैं. क्योंकि कवित्व की शक्ति उन्हें ऐसी
क्षमता प्रदान करती है कि वे जन-साधारण के अधिक निकट न रहते हुए भी सच्चे
जननायक बन जाते हैं. यही कारण है कि साहित्य में ही नहीं, ऐतिहासिक
दृष्टि से भी मानव समाज में कवियों को ऊँचा स्थान मिला है. परिस्थितियों
के रोचक निरुपण द्वारा और अपनी प्रतिभा तथा कल्पना के बल से जन-साधारण का
मार्गदर्शन कर कविगण आदिकाल से तत्वदर्शी और युग-प्रवर्तक समझे जाते रहे
हैं. ऐसे युग-प्रवर्तको और तत्वदर्शीयों में ही रससिद्ध कवि केशव की गणना
की जाती है. बुन्देलखँड जिन परम्पराओं और सद्विचारों तथा उन पर आश्रित
संस्कृति पर गर्व करता है, महाकवि केशव का जीवन और उनकी मधुर वाणी उसी
परम्परा का अविभाज्य अंग है. जिस-भाग पर महाकवि केशव प्रतिष्ठित हो चमक
रहे थे. वही ब्रजी का आरंभिक भूभाग था और भाषा काव्य-निर्माण का स्रोत
यहीं से फूटा. वे बुन्देली के कवि थे.
आचार्य केशव का जन्म ओरछा के एक सनाढ़य ब्राह्मण काशीनाथ मिश्र के घर
सम्वत १६१८ (ई. १५५५) में हुआ था. परन्तु उनकी इस जन्मतिथि पर कई विद्वान
सहमत नहीं. इनके बड़े भाई बलभद्र भी हिन्दी के अच्छे कवि थे तथा इनके
पिता और पितामह दोनों का सरस्वती की उपासना के प्रभाव से राज दरबार में
पूर्ण सम्मान होता था. उसी सम्मान आचार्य केशव भी ओरछा नरेश रामसिंह के
नवरत्न थे. जिनके छोटे भाई इन्द्रजित् ने कविन्द्र केशव को अपना गुरु
मानकर गुरुदक्षिणा में २२ गांव भेंट स्वरूप दिये थे. वे गुरु केशव का
मंत्री तथा मित्र जैसा आदर करते थे. केशव विद्वान् गंभीर एवं वाकपटु थे.
वे बड़े रसिक भी थे और यह रसिकता उनकी वृद्धावस्था तक बनी रही. इनकी
तुलना सूर तुलसी से सहज ही की जा सकती है.
सूर सूर तुलसी ससी, उड्गन केशवदास. अब के कवि खद्योत सम, जहं तहं करत
प्रकास..
रीतिकाल में कवीन्द्र केशव और बिहारी की काव्य प्रवाह में जैसी प्रतिष्ठा
थी वैसी भक्तिकाल में जायसी और कबीर की भी नहीं थी. यद्यपि रहीम उस काल
की सामाजिक तथा साहित्यिक प्रवृत्तियों के प्रतिनिधि कवि थे फिर भी
आचार्य केशव की गणना अति सौभाग्यशाली कवियों में की जा सकती है जो
राजदरबारों में, यहाँ तक कि मुगल सम्राट अकबर के दरबार तक में सदा सम्मान
की दृष्टि से देखे गए. जिस प्रकार का आदर और सम्मान राजा इन्द्रजित ने
महाकवि केशव को दिया वैसा सौभाग्य तो चन्दबरदायी और महाकवि भूषण को
महाराजा पृथ्वीराज अथवा छत्रपति शिवाजी से भी प्राप्त नहीं हुआ.
गीत गोविन्द में श्रीकृष्ण को नायक और श्री राधिकाजू को नायिका संबोधित
कर जयदेव अभिनव कवि कहलाए. श्रीकृष्ण के सौदर्योपाराक दूसरे कोकिल की
विद्यापति भी मैथिली भाषा में मानव सौन्दर्य चित्रण, नायिका भेद एवं
रसनिरुपण में सिद्धहस्त कवि हुए हैं. इनकी अलंकार प्रियता और संयोग
श्रृंगार खूब उभरा है. राधा के सौन्दर्य चित्रण में कवि की तल्लीनता
दर्शनीय है. रीतिकाल के कवियों की व्यापक प्रवृत्ति रीति निरुपण की रही
जिसमें वासना की गन्ध न होकर ह्रदय अतृप्त पुकार है. महाकवि सूरदास ने भी
सूरसागर में श्रीकृष्ण की बाल-लीलाओं का बृजभाषा में जिस उच्चकोटि का
वर्णन किया है, अन्य कवि उस स्तर तक श्रीकृष्ण का वर्णन करने में असमर्थ
रहे हैं उनका समस्त काव्य गेय पदों में है जिसमें वात्सल्य और श्रृंगार
रस प्रधान है. किन्तु आचार्य केशव इन सबसे भिन्न राधा और श्रीकृष्ण के
अलौकिक प्रेम को अपने काव्य में जिस प्रतिष्ठा पर पहुँचाने में सफल हुए
हैं, वह हिन्दी साहित्य और भारतीय चित्रकला को एक अद्वितीय भेंट है. राधा
कृष्ण के सूक्ष्म से सूक्ष्म आंतरिक मनोभावों को जिस कुशलता से केशव ने
अपने काव्य में पिरोया है, वह वन्दनीय है.
केशव की काव्य शैली मानस को विमोहित कर आनन्दातिरेक से आहलादित कर देती
है. प्राकृतिक सुषमा का सुरम्य वर्णन वातावरण में अलौकिकता, मनोभावों की
विविधता, नारी की कमनीयता और उसका लावण्य युक्त वर्णन केशव के काव्य की
प्रमुख विशेषताएं रही हैं. इन्होंने अनेक काव्य ग्रन्थ लिखे, उनमें से
निम्नलिखित ही उपलब्ध हुए हैं. रसकप्रिया, कविप्रिया, रामचन्द्रिका,
रतन-बावनी, जहाँगीर-जसचन्द्रिका, वीरसिंह देवचरित, विज्ञान गीता और
नख-शिख वर्णन. कहीं-कहीं चन्दनमाला का उल्लेख भी मिलता है. जैसे समुद्र
के जलस्तर में जरा-सी कमी आने से उसकी थाह का पता सहज नहीं चलता, ठीक उसी
प्रकार केशव के गूढ़ काव्य का अर्थ लगाना भी सहज नहीं है. किस शब्द के
कितने मोहक-अमोहक अर्थ इनके दोहों से निकलते हैं, समुद्र की तरंगे गिनने
के समान हैं.
आचार्य केशव ने रत्नसेन की प्रशंसा में रतन-बावनी, वीरसिंह देवरचित और
जहांगीर-जसचन्द्रिका में जिस प्रकार वीरसिंह देव के शौर्य का वर्णन किया
है उसकी तुलना गुथी पुष्पों की माला से की जा सकती है. यह रचनाएं उनके
धुरन्धर आचार्यत्व का परिचय तो देती ही हैं, साथ-साथ यह भी प्रमाणित करती
हैं कि सम्राट अकबर को बुन्देले वीर और ओजस्वी राजाओं से अंत तक संघर्ष
करना पड़ा था. उसकी महत्वाकांक्षा अतृप्त की ही रही. राम की प्रशंसा में
रामचन्द्रिका रचकर आचार्य केशव महाकवि तुलसीदास के समानान्तर आंके जा
सकते हैं. सन्तों की भक्ति में उन्होंने विद्यागीता की रचना कर उनको
महत्वपूर्ण स्थान दिया है.
इस युग को "श्रृंगारकाल" अथवा "कला-काल" की संज्ञा भी दी जाती है. यह काल
समृद्धि और विलासिता का काल रहा है. इस युग में महाकवि केशव ने कविप्रिया
और रसिकप्रिया की रचना कर, अपने मनोरंजक कवित्त को माधुर्य के शिखर पर
स्थापित कर दिया. कविप्रिया कवि शिक्षा का ग्रन्थ है. इसमें संस्कृत के
अलंकार सम्प्रदाय वाले आचार्यों का अनुगमन है. इसमें विशेषालंकार के
अतिरिक्त सामान्यालंकार के अंतर्गत काव्य की शोभा बढ़ाने वाली सभी
सामग्री जुटा दी गयी है. इस काव्य में केशव ने काव्यशास्त्र पर सर्वागीण
विचार किया है. कवि ने विशेष रूप से अनुराग पर प्रकाश डाला है कविप्रिया
के अंतर्गत नखशिख और बारहमासा आते हैं जो आगे चलकर प्रथक प्रचारित किए
जाने लगे.
प्रकृति के माध्यम से उपदेश देने की परम्परा प्राचीन काल से प्रचलित है
क्योंकि प्राणी का जीवन और विकास केवल प्रकृति के सम्पर्क और सहचार से ही
हुआ है, जिससे प्रकृति मानव की क्रीड़ा स्थली बनी रही. सम्भवत: इसी से
प्रेरित हो केशव ने बारहमासा की रचना की होगी. कवि ने अपने अनुभव-कौशल
द्वारा मानवीय भावों को रूप में नायिका के माध्यम से उसके प्रियतम के
प्रति वर्णित किया है, जिसमें उनके पांडित्य प्रदर्शन में कुछ शेष नहीं
है. वास्तव में बारहमासा लोक प्रवाह की देन है जिसमें उन्होंने रस अलंकार
तथा छन्दशास्त्र की विवेचना की है. इसमें उन्होंने ग्रीष्म की प्रचण्डता
से प्रारम्भ कर बसन्त की रमणीयता को पर्यावसित किया है. प्रकृति ओर
मानव-ह्दय का तादात्म जैसा बारहमासा में मिलता है, अन्यत्र कही भीं
उपलब्ध नहीं. दरबारी कवि होने के कारण कवि केशव ने राज विलास वर्णन का जो
विशेष प्रयास किया है उसका एक पक्ष बारहमासा के रूप में उभरा जिसे
चित्रकारों ने सामन्ती विलास-वैभव में ढ़ाल कर एक नया स्वरूप प्रदान कर
प्रेमी-प्रेमिका की भावनाओं को उदीप्त किया. बारहमासा के इस महत्व को देख
कर पुस्तक के अन्तिम पृष्ठों में चित्रों सहित इसका वर्णन् किया गया है.
रसिकप्रिया ग्रन्थ रास-निर्णय पर रचित है जिसका प्रणयन राजा इन्द्रजित की
आज्ञा से सम्वत् १६४८ में कार्तिक शुक्ल सप्तमी सोमवार से हुआ.
रसिकप्रिया में सर्वप्रथम राजधानी ओरछा और राजवश के वर्णन करने के
साथ-साथ इस ग्रन्थ की रचना का कारण भी लिखा है
तिन कवि केशवदास साँ कीन्हों धर्म-सनेहु. सब दुख दै करियों कहयौं,
रसिकप्रिया करि देहु.
इसके नायक श्रीकृष्ण और नायिका राधाजी या प्रियाजू हैं. रसिकप्रिया में
आचार्य केशव के सांगोपांग नायिका भेद वर्णन से यह स्पष्ट हो जाता है कि
श्रृंगार में किस प्रकार लोच उत्पन्न करना चाहिए. रसिकता में महाकवि केशव
कहीं-कहीं इतने तन्मय हो गए हैं कि इन वर्णन में उन्हें कोई सीमा या
मर्यादा मान्य ही नहीं.
इस ग्रन्थ में सोलह प्रभाव हैं. प्रथम अध्याय में सिद्धि विनायक की पूजा
अर्चना करने के पश्चात् कृष्ण की प्रशस्त स्तुती करते ही केशव ने अपनी
प्राकृतिक-सुषमा से घिरि जन्मस्थली ओरछा और आश्रयदाता गुण ग्राही राजा
इन्दजित के प्रेमाभाव का उल्लेख किया है. द्वितीय अध्याय में विविध
प्रकार के नायकों का सविस्तार वर्णन है. तृतीय में नायिका को विविध
श्रेणियों में विभक्त कर आयु वर्ग स्वभाव आदि के आधार पर नायिका भेद का
विवरण प्राप्त होता है. वात्स्यायन रचित कामसूत्र के अष्ट नायिका भेद को
आधारभूत मानकर केशव के पद्यिनि, चित्रणी, शंखिनी, आदि नायिकाओं का सुन्दर
वर्णन किया है. चतुर्थ अध्याय में विभिन्न रूपों में नायक-नायिकाओं के
मिलने की क्रिया जैसे चित्रदर्शन स्वप्न दर्शन और साक्षात मिलन आदि. पंचम
अध्याय में आसक्त नवोढ़ा नायिका और नायक किन-किन प्रकारों से समय, स्थान
और परिस्थिति में मिलने की युक्ति करते हैं, उनकी व्याख्या की गई है.
"आत्मनस्तु कामाय सर्वप्रिया भवति" अर्थात आत्मा ही सर्वाधिक प्रेम विषय
है और उसके लिए सब कुछ प्रिय होता है, इस औपनिषद रहस्य की व्याख्या ही इस
अध्याय में हुई है. छठे अध्याय में भाव निरुपण जिसमें लीलातहाव, हेलाहाव,
ललितहाव, मदहाव, और विलास हाव इत्यादि का वर्णन किया गया है. सप्तम
अध्याय में विभिन्न प्रकार की नायिकाओं जैसे अभिसारिका स्वकीया,
स्वाधीनपतिका, अभिसंधिता आदि का निरुपण है. इसके अतिरिक्त मित्र-बंधु,
ब्राह्मणी अथवा अतृप्त एवं उदास रमणी से कामकेलि करना वर्जित माना है.
बिछरतु प्रीतम होत जु रस तिहि ठौर. बिप्रलम्भ सिंगार कहि, बरनल कवि
सिरमौर..
विप्रलम्भ केशव के अनुसार चार प्रकार का होता है. पूर्वानुराग, मान, करुण
एवं प्रवास, नायक-नायिका के परस्पर दर्शन होने पर अनुराग तो उत्पन्न हो
जाता है किन्तु पुन: न मिलने पर पूर्वानुराग विप्रलम्भ होता है. इसी
पूर्वानुराग के प्रसंग में महाकवि केशव ने अभिलाषा चिन्ता, गुणकथन,
स्मृति, उद्वेग, प्रलाप, उन्माद, व्याधि, जड़ता एवं मरण-~दस विरह दशाओं
का उल्लेख किया है. अगले अध्याय में नायक की मानलीला का सुन्दर वर्णन है.
दशम, अध्याय में नायक उपेक्षित नायिका को मनाने के प्राय: सभी उपाय करता
है. एकदश अध्याय वियोग से संबंधित है. द्वादश में विभिन्न प्रकार की
सखियों, विशेषकर मालिन, पटवन, नाईन आदि के महत्व का वर्णन किया गया है.
तेरहवां अध्याय सखियों की विविध युक्तियों द्वारा नायक-नायिका के मिलन
कराने से संबंधित है. चौदहवें और पन्द्रहवें अध्यायों में विविध रसों में
नायक-नायिका का निरुपण हुआ है. अंतिम अध्याय में अनरस वर्णन जिनके विषय
में कविगण कभी नहीं लिखते थे--वे भी केशव ने अछूते नहीं छोड़े.
रसिकाप्रिया का आधारभूत ग्रन्थ "वात्स्यायन" कामसूत्र तो है ही,
रुद्रभट्ट के श्रृंगार तिलक का पूरा आधार इसमें ग्रहण किया गया है.
कवीन्द्र केशव ने पूरे नवरस श्रीकृष्ण पर घटित कर रसिकजनों को रसमग्न कर
दिया है. रसिकों के लिए रसिकप्रिया बनी है. रसिकप्रिया, लक्षण ग्रन्थों
में आचार्य केशव की गौरवशाली निधि है जिसकी ख्याति धीरे-धीरे समस्त भारत
में फैलती गई जिसे सुनकर सम्वत १६५८ में अकबर सम्राट ने महाकवि केशव और
राय प्रवीन महाकवि केशव के साथ बूढ़े अकबर के दरवार में उपस्थित हो उससे
विनम्र निवेदन करती है.
सुवर्ण ग्राहक तीन हैं, कवि, विभिचारी-चोर. पग न धरत, संशय करत तनक न
चाहत शोर..
विप्र वैद्य नाई नृपाति, स्वान सौत मजार. जुगल जुरैं इक ठौर पर, होय
विरोध अपार..
स्वेतरंग सबसे भला, स्वेत भले न केश. रमनी रमत न रिपुबदत, सुनो सुजान
नरेश..
उसकी प्रतिभा से आकर्षित हो अकबर ने राय प्रवीन से कविता में दो प्रश्न
किये जिसका राय प्रवीन ने काव्य-उक्ति द्वारा मधुर वाणी में उत्तर दिया.
सम्राट: युवन चलत तिय देह की चटक चलत केहि हेत. राय प्रवीन: मन्मथ करि
मसाल कों सेंति सिहारे लेत. सम्राट: ऊँचे हवे सुरबस किये सम है नर बस
कीन्ह. राय प्रवीन: अब पाताल बस करनिकाँ ढरकि पयानौं कीन्ह.
अंत में अकबर ने राय प्रवीन की प्रशंसा करते हुए कवि केशव से कहा कि मैं
आपको एवं आपकी शिष्या को बधाई देता हूँ और ओरछा सादर विदा करता हूँ.
तदोपरांत अकबर ने रामायण और महाभारत (रज्मनामा) की भांति रसिकप्रिया को
आधार मान चित्रों का निर्माण कराया. कहने का तात्पर्य यह है कि
रसिकप्रिया पर महाकवि केशव के जीवनकाल में ही सर्वप्रथम मुगल शैली में
चित्रण हुआ. इस प्रयास का प्रभाव मालवा, राजस्थान, पहाड़ी एवं बुन्देलखंड
के संवेदनशील चित्रकारों पर भी पड़ा. अकबर की समन्वय नीति के
परिणामस्वरूप समस्त नरेशों ने उसकी प्रभुसत्ता स्वीकार की और उसके
पदचिन्हों का अनुसरण कर भागवत, महाभारत, दुर्गा सप्तसती और प्रेम काव्यों
को आधार मान विविध राज्यों में चित्रकारों को प्रोत्साहित किया. इन
चितेरों ने कल्पना और अपने परिवेश के अंतर्गत जिन चित्रों का निर्माण
किया वह पूर्णत: भारतीयता के अनुकूल थे. फलस्वरूप रसिकप्रिया के प्रत्येक
दोहे पर आधारित कलाकारों की कल्पना ने कलाजगत् में गौरवपूर्ण स्थान
प्राप्त किया. उन कलाकृतियों का दीर्घकालीन प्रभाव आज भी दर्शनीय है,
केवल रचना की दृष्टि से ही नहीं उसके रसयुक्त वर्णन से भी.
इन चित्रों में नायक-नायिका के अंग-प्रत्यंगों की भाव-भंगिमा और मुद्राओं
का लौकिक अंकन, प्रकृति का सतरंगा वैभव और विषय का अनूठा काव्यतम अंकन
आदि कवीन्द्र केशव की ही देन है जिसके कारण रसिकप्रिया और बारहमासा
(कविप्रिया) घर आधारित चित्र प्रसिद्धि के चर्मोत्कर्ष पर जा पहुंचे.
प्रत्येक चित्र में सौन्दर्य की अभिव्यंजना जैसे मानव सौन्दर्य चित्रण और
उनका हाव-भाव, प्रकृति सौन्दर्य वर्णन, अलंकारप्रियता, रसनिरुपण,
श्रृंगार वर्णन, संयोग-वियोग, नख-शिख वर्णन तथा विरह मिलन की कोमल
वृत्तियों के ये अनुपम चित्र रसिकाप्रिया का महत्वपूर्ण भाव दर्शाने में
पूर्ण सक्ष्म हैं. कृष्ण के रूप में जन साधारण ने अपनी चेतना, इच्छा, भाव
और विचार सबको उस परम शक्ति में समाहित होते देख उस व्यक्तित्व को इतना
अपने निकट पाया कि कृष्ण जन-नायक हो गए. जयदेव रचित गीत-गोविन्द,
बल्लभाचार्य की कृष्ण भक्ति और मीरा का समर्पित प्रेम, सब कुछ चित्रकारों
पर गहन प्रभाव छोड़ता गया कि उन्होंने कृष्ण की प्रेम का अवतार मान लिया
और उन्हें चित्रों का विषय बना, उनकी क्रीड़ाओं को मुखरित किया. कलाकार
कृष्ण के रूप में सनातन प्रकृति से मोहित थे. तथ य तो यह है कि यदि
कृष्ण को चित्रों की पृष्ठभूमि से विलग कर दिया जाये तो भारतीय चित्रकला
का भवन चरमरा कर ढ़ह जाएगा.
रसिकप्रिया में राधा-कृष्ण की विरह-वेदना के चित्रण में राधा-कृष्ण का
प्रेम आध्यात्मिकता से प्राणान्वित हुआ है. राधा के अमृतोपन मुख की
सुकुमारता का संकेत कमल से दिया जाता है जिसमें सुकुमारता की व्यंजना के
अतिरिक्त उस सुकुमार की पवित्रता से प्राप्त आनन्द का भी बोध होने लगता
है. राधा का मुख-मण्डल रस सिन्धु का विविर्द्धन करने वाले पूर्णेन्दु
होने के साथ ही पवित्र प्रेम-राशि के सरोवर का विकसित सरोज है. इनके
भ्रमर कृष्ण द्वारा उनके मकरन्दपान के लिए आ पहुंचने पर राधा की दशा ठीक
वैसी ही हो जाती है जैसे--कहि न जाई या सुख की महिमा ज्यों गूंगे गुर
खेयो, इससे जिस प्रकार के सूक्ष्म भाव प्रस्फुटित होते हैं उन्हें विविध
समय में कलाकारों ने अलंकारिक अभिप्रायों के आधार पर बड़ी बारीकी से
चित्रित कर उनकी सम्पूर्ण महिमा चित्रों में समाहित कर दी है.
मुगल दरबार में रसिकप्रिया पर आधारित चित्रों के निर्माण से विभिन्न
हिन्दू राजाओं ने अपने आश्रित चित्रकारों को उसके चित्रण हेतु प्रेरित
किया. फलस्वरूप मालवा में १६३४ ई. के लगभग रसिकप्रिया कलाकारों का विषय
बन गई. इन चित्रों में एक दुर्लभ कृति है. जिसमें केशव द्वारा इन्द्रजित
को रसिकप्रिया ग्रन्थ भेंट करते दिखाया गया है. इन चित्रों में तत्कालीन
स्थापत्य की झलक भी परिलक्षित होती है.
मेंवाड़ के गौरवपूर्ण इतिहास में यहां कि चित्रांकन परम्परा का अत्यन्त
महत्वपूर्ण स्थान है जिसके सफल चितेरे साहिबदीन ने विभिन्न पौराणिक
विषयों का चित्रण किया. मेवाड़ राज्य में राणा जगतसिंह प्रथम (१६२८-५२)
के राज्यकाल में साहिबदीन चितेरे और उसके शिष्यों ने रसिकप्रिया के
चित्रों का दमकते रंगों में अंकन किया. यही से पीताम्बरधारी कृष्ण और
राजस्थानी परिधान में राधा का वैविध्य पूर्ण अंकन प्रारम्भ होता है. मुगल
स्थाप्त-चित्रण का राजस्थान चित्रों में आरम्भ भी इसी कलाकार की देन है
जो १६३० ई. से १६६० ई. तक साहिबदीन शैली में चित्रित होता रहा तदोपरान्त
भावी कलाकारों ने इस विषय को १९वीं शताब्दी के मध्य तक चित्रण किया.
बीकानेर में उस्ताद रुकनुद्दीन महाराजा अनूपसिंह (१६६९-९८) के प्रमुख
चित्रकार थे जिन्होंने रसिकप्रिया पर बीकानेर शैली में अन्यतम चित्र
अंकित किये.
