<ःइन्डि ळिटेरटुरे><फ्लय्स्><ढ्र् ळक्स्हमि णरयन् ळल्><असन्ट् षिटु ख णटक्><१९८९><खुरुक्स्हेट्र   ळ्-असन्ट् षिटु ख णटक्-फ्ल्-औ>

और यह वही संगमरमर हैं जहाँ हम बात कर रहे हैं. ठीक हैं न! अब बात शुरू
कीजिए.
युवती के पिता: जी हाँ! देखिए, आपको यहाँ आने में तकलीफ तो जरूर हुई होगी, लेकिन
मैंने सोचा, यह जगह हर ख्याल से बड़ी उम्दा रहेगी. हम धर्मेन्द्र बेटे से खुलकर साफ-स
साफ बातें कर सकेंगें,और वह भी खुलकर जवाब दे सकेगा.
युवक के पिता: जी हाँ,बिल्कुल ठीक? अब देखिये न, बात शुरू हो गयी है न!
युवक के पिता:हाँ, तो बात शुरू कीजिए.
युवक के पिता:लीजिए, आप फिर रुक गये! बात शुरू रखिए न, बस बोलते रहिए. हैं जी!
बस बात होती ही रहनी चाहिए. अब यही कि हम लोग यहाँ एक विवाह की बात करने आये हैं.
ओहो, विवाह की बात भी क्या चीज होती हैं! अब शुरू कीजिए न, हैं जी!
युवक:(सहसा उठकर)-पिता जी, अब मुझे यहाँ से जाने की आज्ञा दीजिए.
युवक के पिता:यह संभालो, हैं जी! अब असली बात पैदा हुई. जज साहब मेरे बेटे का समय
बड़ा ही कीमती हैं.
युवती के पिता:अरे बैठो बेटा, बैठो!
युवक के पिता: अच्छा-अच्छा, बैठ भी जाओ. हाँ जी,बात शुरू कीजिए
युवती के पिता:समझ में नहीं आता, कैसे कहाँ से बात शुरू करूँ.
युवक के पिता:लीजिए, मैं शुरू कर रहा हूँ-हांॅ बेटा धर्मेन्द्र ! बात तुम्हारी शादी
की है-मेरे दोस्त जज साहब की इकलौती बेटी बासन्ती के साथ. हैं जी! अब आगे बढ़िये.
युवती के पिता: बेटा, मेरी बेटी बासन्ती को तुम पिछले कई सालों के जानते हो. वह
तुम्हें चाहती हैं, तुम उसे चाहते हो, और अब हम लोग भी चाहते हैं कि तुम दोनों की
शादी हो जाये.
धर्मेन्द्र: जी.
युवती के पिता: तो तुम्हें शादी मंजूर हैं न!( धर्मेन्द्र चुप हैं)
युवक के पिता:अरे तुम बोलते क्यों नहीं बेटा? हैं जी...
धर्मेन्द्र: क्या बोलू?
युवक के पिता: अब संभालो. हैं जी! अब इन्हें भी बताना पड़ेगा कि यह हजरत क्या बोलें
! अरे बोलो, बासन्ती से अब तुम अपनी शादी करोगे न?
[धर्मेन्द्र चुप है]
युवती के पिता: शुकुलजी आप तो जानते ही हैं यह अब बासन्ती और धर्मेन्द्र की शादी का
ही केवल सवाल नहीं हैं, यह तो अब मेरी इज्जत का सवाल बन गया हैं, क्योकि पिछले कई
वर्षो में मेरे सारे सगे-~सम्बन्धी, नाते-रिश्तेदार- सभी को पता हो गया हैं बासन्ती
और धर्मेन्द्र की शादी होने जा रही हैं.
युवक: यह झूठ है. बल्कि सबको यह पता हैं कि बासन्ती के पिता जज साहब जिनका शुभ
नाम श्री राजकुमार वाजपेयी हैं- वह अपनी बेटी की शादी धर्मेन्द्र से नहीं करेगें.
युवती के पिता: अरे रे रे? क्यों नहीं? क्यों नहीं? मैं तुमसे अपनी बेटी की शादी
क्यों नहीं करूँगा? आखिर क्यों?
युवक: इसलिए कि हमारे समाज में यह ब्याह-शादी मनुष्य से, मनुष्य के रिश्ते से नहीं
होती, हमारे यहाँ शादियाँ होती हैं नौकरी के रिश्ते से, पद और भौतिक ख्यालों से.
ब्याह हमारे यहाँ महज एक कर्मकाण्ड हैं. एक परम्परा का पालन. यह जीवन-अनुभूति,
जीवन-संगीत नहीं हैं.
युवती के पिता: भाई,समाज की जो बात मैं नहीं जानता, मैं सिर्फ अपनी बेटी को जानता
हूँ. मुझे जब वह पता चला कि वह तुम्हें चाहती हैं, और तुम उसे चाहते हो, तो बस
मैं भी यही चाहता हूँ तुम दोनों का मंगल-ब्याह जरूर हो.
युवक के पिता: हैं जी! ठीक किया आपने.
युवक: ठीक ही किया आपने. पर बहुत विचन्य से. (युवक भावनाओं में खड़ा हो जाता हैं)
काश आपने यही निर्णय उस समय कर लिया होता जबकि मैंने स्वयं बासन्ती से ब्याह के
लिए आपको अपना विनम्र निवेदन किया था! पर तब मैं सिर्फ एक साधारण व्यक्ति था- एक
मनुष्य मात्र- तभी आपकी निगाह में मेरी जरा भी इज्जत नहीं थी. मैं अपदार्थ था तब.
और आज जब मैं संयोग से डिप्टी-कलक्टर हो गया तो सहसा एकदम से मूल्यवान हो गया.
गोया मैं आदमी नही, शेयर मार्केट का भाव हूँ.
युवक के पिता: हैं जी! अब जवाब दीजिए बाजपेयी साहब. बेटा, बैठ जाओ, तुम भावनाओ
में आ गये हो न, हैं जी! तुम इस तरह थक जाओगे बेटा! हैं जी.....!
युवती के पिता:सुनिए-सुनिए शुकुलजी, यब बात सच है कि तुम्हारी शादी के लिए जानबूझकर
मैंने मना कर दिया था, क्योंकि तब तुम मेरी नजर में नाबालिग थे.
युवती के पिता: हैं जी, नाबालिग क्या कहा आपने? नाबालिग!
युवक:लेकिन उसी वर्ष जिस लड़के को आपने बेटी की शादी के लिए अपने घर की लड़की
दिखाने के लिए बुलाया था-उसकी उमर मुझसे एक साल कम थी.
युवक के पिता:पर बेटा, वह देखने में तुमसे बड़ा लगता रहा होगा, हैं जी! जज साहब
मैं सच कहता हूँ, कुछ लोग ऐसे होते हैँ कि वे बुढ़े हो जाते हैं,पर लगते हैं
नाबालिग और कुछ लोग नाबालिग रहते हैं, पर लगते हैं बुढ़े ! हैं जी!
युवती के पिता: अजी शुकुलजी, आप तो मजाक करते हैं. मैं जो कुछ कह रहा हूं,
सही कह रहा हूं.
युवक: जी नही, आप सही नहीं कह रहे हैं. आज आप सिर्फ एक वकालत कर रहे हैं, जिसमें
भावना नहीं, केवल एक निर्मम स्वार्थ हैं.
युवक के पिता:अरे मेरी बात तो सुनो बेटा!
युवक: आपने तब मेरी पवित्र भावनाओं को अस्वीकार कर दिया, क्योंकि आप मुझे बिलकुल
नहीं चाहते थे. आप मुझे एक गैर-जिम्मेदार आवारा लड़का समझते थे. जब मैँ एम.ए. में
सेकेण्ड डिविजन में पास हुआ तो आपने मेरे लिए कहा था- यह सिर्फ क्लर्क बनेगा.
युवक के पिता: हैं जी, साहब, सुन रहे हैं न!
युवक:और जब मैं रेलवे के एक मामूली इन्सपेक्टर हुआ, तब आपने मेरे लिए कहा था- रेलवे
के एक मामूली इन्सपेक्टर से डिस्ट्रिक्ट जज की लड़की की शादी नहीं हो सकती.
युवती के पिता: सुनो तो भाई! ओहो, ओ सुनो तो!
युवक:ठीक हैं, आप मुझसे अपनी बेटो की शादी न करते. लेकिन जब मैं छुट्टी पाकर कुछ
समय के लिए आपके घर आता था और आपके परिवार में बैठकर जब मैं बासन्ती से बातें
करना चाहता था, तब आपको उतना भी क्यों असह्य होता था? क्यों आप अपने कमरे में
बेचारी बासन्ती की माँ को फटकारते हुए मुझे सुनाते थे कि यह धर्मेन्द्र क्यों यहाँ
बैठकर सहगल के गाने गाता हैं ? मुझे यह कतई पसन्द नहीं.
युवती के पिता: सुनो-सुनो-सुनो! मेरी बात भी तो सुनो
युवक के पिता: जरूर-जरूर हैं जी! सुनो धर्मेन्द्र!
युवती के पिता: देखो, मेरे और तुम्हारे घर का पुराना सम्बन्ध हैं. तुम्हारे पिता
मेरे दोस्त और सहपाठी रहे हैं. तुम्हारे पिता जमींदार थे. मैं मुन्सिफ से धीरे-धीरे
आज डिस्ट्रिक्ट जज हुआ. तुम्हें हमेशा मैनें अपने की तरह माना. तो क्या मुझे तुम्हे
डांटने का और सही रास्ते पर देखने का तब हक नहीं था? मैं गोया एक बात कह रहा हूं.
युवक के पिता: हैं जी, क्यो नहीं?
युवती के पिता:मुझे कभी भी लड़के-लड़कियों को इस तरह हा-हा,ठी-ठी करते देखने की आदत
नहीं है. डिसिप्लिन का सख्त कायल रहा हूं.
युवक:झूठ है यह! सरासर झूठ !
युवती के पिता: ओहो धर्मेन्द्र! तुम कैसी बात कर रहे हो
युवक के पिता: देखो बेटा, जज साहब की मजबूरियां भी तो समझो तुम,हैं जी, जरा बेटा,
ठीक से बातें तो करो तुम.
युवक:बताइए न, मैं इनसे किस तरह से बातें करूँ? इनकी बेटी बासन्ती की तरह मैं अपने
संग छल करूँ क्या?
युवती के पिता:छल? कैसा छल? शुकुलजी,यह धर्मेन्द्र क्या कह रहा हैं आज?
युवक के पिता: हैं जी! कमाल हैं मैं भी कुछ नहीं समझ पा रहा हूं.
युवक:आप लोग सब कुछ समझते हैं. पर मुश्किल यह हैं कि आप उसे स्वीकार नहीं करना
चाहते. आप सबको पता हैं- बासन्ती के सम्पर्क में मैं पिछले दस वर्षो से हूँ. मैं उस
के समीप तब से हूं जब मैं अपने पिताजी के संग बासन्ती की बड़ी बहिन साधना की शादी
में जज साहब के घर गया था. कानपुर में तभी मैंने बासन्ती को पहली बार देखा था. तब
बासन्ती हाईस्कूल में पढ़ रही थी. हम दोनों अनायास एक संग खाते-पीते और बहिन की
शादी के कार्यो में हाथ बटाते थे. बासन्ती ने मुझसे तब कहा था-यह धर्मेन्द्र नाम
मुझसे नहीं लिया जाता. यह तो बड़ा 'सीरियस' नाम हैं. फिर उसने मेरा नाम रखा
धम-धम पावस ऋतु (हँस पड़ता) धम-धम पावस ऋतु! फिर मैने भी उसका नाम रखा-बस-बस
बसन्त ऋतु!
युवक के पिता: ओहो! वाह बेटा! शाबास....
युवक:तभी पहली बार उसके सामने बैठकर मैने सहगल का वह पहला गीत गाया था-सुनो-सुनो,
हे कृष्ण काला... फिर उसके दो वर्ष बाद मैंने वासन्ती को पहला पत्र लिखा था जो
दुर्भांग्य के आपके हाथ में पड़ गया था, और जिसे आपने बड़ी नफरत से फाड़कर कूड़े
में डाल दिया था.
युवती के पिता: ओहो, तुम्हें कैसे मालूम हुआ?
युवक के पिता: हैं जी! जरा गौर कीजिए, हुई न एक बात! है जी! आगे बोलो बेटा!
युवक: यह बासन्ती ने मुझे बताया था. और तब ये मैं उसे कभी एक पत्र भी न भेज सका.
पत्र लिखता था उसके लिए, पर उसे अपने पास ही रख लेता था.
युवती के पिता: शुकुलजी, दरअसल बात यह है कि मुझे इस तरह की चिठी-पत्रियों से
सख्त नफरत है. यह क्या मजाक हैं, पंडित जी!
युवक के पिता: हैं जी! यह तो अपने-अपने दिलो-दिमाग की बात हैं. बुरा मत मानिएगा,
हैं जी? मैं कोई बुरी बात नहीं कह रहा हूँ. हाँ... बेटा 'कैरी  न'!
युवक: इसके बाद बासन्ती एफ. ए. पास हुई और उधर मैं एम.ए. पास हुआ. बासन्ती की शादी
के लिए तब तक लड़के देखे जाने लगे. उसी वक्त मैंने अपको बासन्ती से अपनी शादी के
लिए प्रस्ताव दिया और आपने उसे बेरहमी से ठुकरा दिया.
युवती के पिता:भाई, मैने वह सिर्फ 'डिसिप्लिन के प्वाइण्ट   व्यू' से किया था.
युवक के पिता:हैं जी! बिल्कुल ठीक किया था आपने. लौंडो की यह मजाल! आखिर हम लोग
इतने ऊँचे कान्यकुब्ज ब्राह्मण हैं कि कोई मजाक हैं.
युवक: बासन्ती बी.ए. पढ़ने लगी. उसे देखने के लिए बनारस से एक लड़का आया- एम.बी.
बी.एस. पास एक वर. उसने बासन्ती को देखा और वह बासन्ती को अस्वीकार करके चला गया.
बासन्ती रोई, बहुत रोई, पर आपने उसे डाँट फटकार कर चुप करा दिया.
युवती के पिता:जी हां, उसमें रोने की क्या बात थी. ऐसा तो होता ही है आजकल.
युवक के पिता: जी हां,देखिए यही जो हो रहा हैं! है जी.
युवक: तब मैं रेलवे मे 'वेलफेयर इन्सपेक्टर' हो गया था, कानपुर में रहता था और आप
फतेहगढ़ में डिस्ट्रिक्ट जज थे. मैं हर इतवार को आपके यहाँ जाता था,पर मुझे बासन्ती
से नहीं मिलने दिया जाता था. मैं सबके सामने उससे बात करता था, पर वह निरुत्तर मेरे
सामने के हट जाती थी. मेरे खिलाफ जैसे आपकी कोई सख्त आज्ञा उस घर में चारों ओर
खिंची रहती थी. मैं मन-ही-मन अनुभव करता था, पर मैं अपने से लाचार था. उन्हीं दिनों
एक दूसरा लड़का नैनीताल से बासन्ती को देखने आया था. मेरे सामने ही बासन्ती को अपने
संग लिए इधर-उधर सुबह से शाम तक घूमता रहा, आप भी उस समय बंगले पर मौजूद थे, उस
दिन आपकी सारी कट्टरता न जाने कहां गायब थी! उस लड़के ने शादी में आपसे एक नई कार
और दस हजार रुपयों की मांग की थी- और इस तरह से वह शादी भी नहीं तय हो पायी.
युवती के पिता: बात यह है शुकुलजी, वह लड़का मुझे पसन्द नहीं आया
युवक: जी नहीं, उस लड़के को आपकी लड़की ही नहीं पसन्द आयी, इस-~लिए वह सौदा महँगा
ही था.
युवक के पिता: देखिए बाजपेयी जी, है जी! मेरा लड़का कभी झूठ नहीं बोलता. वाह रे
मेरा बेटा! हैं जी!
युवक:बासन्ती फिर रोई थी. वह भीतर से अपने को बन्द करके रोई थी. और बाहर आँगन से
मैंने फिर बासन्ती से अपनी शादी के लिए आपसे निवेदन किया था और आपने उसे भी ठुकराया
था.
युवती के पिता: शुकुलजी, आपसे धर्म की कसम खाकर कहता हूं-दरअसल उस समय मैं अपने
आप में नहीं था. मेरा सारा दिमाग खराब कर दिया था. नैनीताल के उस लौंडें ने.
युवक:आप जज थे-जिले-भर के न्यायधीश. आपका इस तरह दिमाग खराब हो जाना आपके लिए
ठीक ही था. सच, न्याय ऐसे में ही हुआ करता था.
(युवक के पिता ठठाकर हँसने लगते हैं. युवक अपनी जगह पर बैठ जाता हैं.)
युवक के पिता:(उठकर) भाई माफ करना जज साहब मुझे बेहद हँसी आ गयी; कैसे कहता है
मेरा पूत! वाह! वह भी किस अन्दाज से! 'न्याय ऐसे में ही हुआ करता हैं!'वाह!(हसंते
हैं) ओहो, आनन्द आ गया. बुरा मत मानिएगा वाजपेयी जी, यह लीजिए, पान खाइए. हैं जी!
युवती के पिता: खाइए आप!
युवक के पिता:अरे लीजिए तो! बिना पान कैसे चलेगा, हैं जी! अरे लीजिए तो
(देते हैं), लो बेटा तुम भी खा लो, तुम्हारा गला तो बेहद सूख गया होगा, हैं जी!
वैसे वाजपेयी जी, मेरा यह मुन्ना कभी पान नहीं खाता, इतना अच्छा बेटा! आ हा हा! न
जाने कैसे तब इसके विषय में आपकी 'ओपीनियन, खराब हो गयी थी कि यह ऐसा-वैसा लड़का
हैं! अरे खूबसूरत हैं, खुशमिजाज है मेरा बेटा, गाना-बाना भी गा लेता हैं-- तो जाहिर
हैं, लड़कियाँ शुरू से ही इसके आसपास घूमेगी ही. इसमें मेरे बेटे का क्या दोष!
जरा सोचने की बात हैं, हैं जी!
युवती के पिता: शुकुलजी, क्या बताऊँ, उस समय गलती हो ही गयी!
युवक के पिता: दरअसल मेरे बेटे का चेहरा ऐसा ही हैं, हैं जी! होता है कभी-कभी ऐसा
हैं जी!
युवती के पिता: शुकुल जी, एक गलती और भी हुई.
बैठिए तो, बताऊँ--~जोर से कहने लायक बात नहीं हैं.
[युवक के पिता बैठते हैं.]
युवती के पिता: मेरी बेटी ने दरअसल मुझे कभी इस बात का संकेत नहीं दिया कि वह
धर्मेन्द्र को इतना चाहती हैं.
युवक के पिता:अजी, कुछ लड़कियाँ बड़ी चुप्पी होती हैं.
युवती के पिता:बासन्ती की माँ ने भी मुझे कुछ नहीं बताया.
युवक: किसी ने नहीं बताया , किसी ने कुछ संकेत नहीं किया,क्योंकि वह आप नहीं
चाहते थे, क्योंकि आपको प्रसन्न रखना आपके घर वालों की पहली जिम्मेदारी थी.
युवती के पिता: धर्मेन्द्र, मेरी बात तो सुनो.
युवक: किसी में इतना व्यक्तित्व हो तो आपसे कोई अपने मन की बात कह सके.
युवती के पिता:(किंचित् गुस्से में खड़े होकर) क्या मतलब तुम्हारा? यह व्यक्तित्व
किसे कहते हैं ?
युवक:पर्सनाल्टी को.
युवक के पिता: हॉट इज पर्सनाल्टी?
युवक: यह एक चिड़िया होती हैं.
युवक के पिता:चिड़िया होती हैं.
