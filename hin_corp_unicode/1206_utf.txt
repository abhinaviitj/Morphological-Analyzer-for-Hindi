<औङ्ङिचिअल् आन्ड् ंएडिअ ळन्गुअगे><ंअस्स् ंएडिअ><श्हर्म  ःओट ःअइ><१९८७><अम><णेत् ढेल्हि><५२-५४><२०४०><अम-आइस ःओट ःअइ>

उसे महसूस हुआ कि उसके भीतर कोई दकियानूसी आदमी सांप की तरह कुण्डली मारे बैठा है.
जब कभी भी वह नये मूल्यों और आस्थाओं के साथ जीने की तैयार होता है, वह सांप फुत्कारने लगता है और उसके कलाकार की महानता विशालता और उदारता को निकल जाता है.
उसे बहुता छोटा व्यक्ति बना देता है.
एकदम स्वार्थी वह भीतर से बहुत ही रुढ़िग्रस्त और संस्कारों से आक्रांत है.
तब उसे अपने आप पर गुस्सा आता है और तरस भी.
उसे याद आया कि कल जरा-सी बात को लेकर उसने जो हंगामा खड़ा किया था उसने उसे बहुत ही ओछा आदमी बना दिया था.
सुबीरा ने स्पष्ट कह दिया था कि वह इन गलत स्थितियों में उससे किसी तरह का कोई संबंध नहीं रख सकती.
यदि हमारे सम्बन्धों के बीच कोई सह अंडरस्टैडिंग नहीं है, तो व्यर्थ जुड़े रहने से क्या लाभ? सबकुछ तोड़ देना चाहिए.
इन पीड़ादायक सम्बन्धों से तो अलगाव बहुत अच्छा रहेगा.
इस पर वह स्तब्ध रह गया था.
वह फटी-फटी आंखों से सुबीरा को देखने लगा.
उसे लगा था कि सुबीरा पर उसका कोई हक नहीं है.
बात-बात में निकलती है और कल भी ऐसा ही हुआ था.
सुबीरा ने शमशेर की प्रशंसा की, "वह एक निहायत ही शरीफ लड़का है.
स्त्री की भांति लज्जालु और मितभाषी.
बकवास नहीं करता.
" दोपहर! लिजलिजी धूप! रेस्त्रां के एक केबिन में सुबीरा और आमोद बैठे हुए काफी पी रहे थे.
भूरे रंग की क़ैबिन.
ऐसा ही टेबल क्लाथ, ऐसा ही परदा.
आमोद ने जरा चिढ़ते हुए कहा, "तुम उस घनचक्कर का मेरे सामने नाम न लो.
मैं उसे किसी भी सूरत में सहन नहीं कर सकता.
" "लेकिन क्यों?" वह चिढ़कर बोला था, "क्योंकि मुझमें उसके प्रति एक अरुचि है.
मुझसे पहले तुम्हारा उससे घनिष्ठ सम्बन्ध था.
तुम उसके यहां अक्सर आया-जाया करती थीं.
तुम.
.
.
" "छि,!" सुबीरा ने उसे डांटने के स्वर में कहा, "अपने को इतना छोटा मत बनाओ.
पता नहीं, तुम मुझसे सम्बन्धित व्यक्तियों से क्यों चिढ़ते हो? तुम बहुत ही जलने वाले हो.
" "कुछ भी हो.
" वह सहसा चुप हो गया.
उसे भ्रम हुआ कि कोई आ रहा है.
पर हवा का झोंका था जिसने पर्दे को हिला दिया था.
सुबीरा ने गरमाये क्षणिक मौन को तोड़ा, "तुम अपने आप को लेखक कहते हो? अरे अपने हृदय को बड़ा बनाओ.
व्यर्थ ही मत जलो.
वर्ना मैं तुम्हें लेखक के बैजाय घसियारा समझ लूंगी.
इतनी संकीर्णता?" उसने अपने हठ को फिर दोहराया, "सुबीरा! तुमसे मेरे मानसिक-शारीरिक दोनों सम्बन्ध हैं, हम एक-दूसरे को बहुत-बहुत प्यार करते हैं.
फिर तुम मेरी बात क्यों नहीं मानतीं? क्या तुम मेरे कहने से शमशेर से सम्बन्ध विच्छेद नहीं कर सकती?" उसने एक लम्बी सांस ली, "प्रेमिका अपने प्रेमी के लिए अपनी जीवन तक छोड़ सकती है.
" वह मुस्कराई.
उस की मुस्कान कुछ अर्थों से रंगी थी.
फिर उसने एक तीखी दृष्टि आमोद पर डाली.
काफी पीने लगी.
कोमल-कोमल उदासी उन दोनों के बीच आकर कछुए-सी चुपचाप बैठ गई.
आमोद की आकृति तनावों से खिंच गई.
वह काफी गंभीर लग रहा था.
काफी के प्याले को देखकर उसने कोमल उदासी को मिटाया.
"आमोद! तुम्हें बीसवीं सदी के बजाय सोलहवीं सदी में पैदा होना चहिए था.
अब इस तरह वहमों में नहीं जिया जा सकता.
सम्बन्धों की स्थितियां बदल गई हैं.
भला बिना कारण मैं किसी से बोलना बन्द क्यों करूं?" "सिर्फ मेरे प्यार के लिए.
सिर्फ मैं चाहता हूं.
" "तुम ऐसी बेहूदी बातें क्यों करते हो?" "पता नहीं, शमशेर को तुम्हारे साथ देखकर मैं घृणा से क्यों घिर जाता हूं.
वह मुझे खलनायक सा लगता है.
मेरी इच्छा होती है कि मैं उसे पीड़ा दूं.
अपमानित करुं!" उसने कॉफी का घुंट लिया.
आमोद की दृष्टि में स्थिरता थी.
सुबीरा उसकी इस ऊलजलूल बात से तड़प उठी.
उसमें भी एक तरह का अकड़पन आ गया.
वह जिस परिवेश और वातावरण में पली थी उसमे व्यर्थ के दबावों एवं सनकों को सहन करने का स्थान नहीं था.
वह अत्यन्त ही स्पष्ट शब्दों में बोली, "अकारण मैं किसी से बोलना बन्द नहीं करती.
शमशेर से मेरी जान-पहचान तुमसे पहले से है.
पता नहीं तुम भी बिल्कुल साधारण आदमियों की तरह क्यों सोचते हो? आमोद, मुझे समझो.
व्यर्थ के तनावों से बचो.
" आमोद ने सनकी की भांति अपनी बात फिर दोहराई, "तुम्हें उससे सम्बन्ध तोड़ना ही पड़ेगा.
" इस पर सुबीरा का धैर्य भी जाता रहा.
वह तुनक कर बोली, "अपनी बच्चों जैसी बक-बक और हठ को छोड़ो.
.
.
.
आज शमशेर के लिए हिटलर की तरह हुक्म दे रहे हो और विवाह के बाद कहोगे, अपने मां-बाप से मत बोलो.
खिड़की के बाहर मत झांको, इस तरह मत देखो.
.
.
यह भी संभव है कि जब तुम बाहर जाओगे तो ताला लगाकर जाओगे.
सुनो आमोद, ये सब असत्थ हैं.
मैं फ्रीली मूव करने वाली लड़की हूं.
" वह सहसा बहुत ही गंभीर हो गई.
पश्चाताप भरे स्वर में फिर बोली, "मैं महसूस करती हूं कि मैं ने जिस त्वरा से तुम से संबंध बढ़ाये, प्यार किया, स्पर्श दिये और अपना शरीर दिया उससे तुम्हें.
.
.
.
नहीं आमोद, यह धारणा गलत है, कोई भी समझदार औरत बिना विश्वास के ऐसा नहीं कर सकती.
यह सही है कि मैं तुम्हें प्यार करती हूं, अपना पति बनाना चाहती हूं, पर अब पछता रही हूं.
मैं नहीं जानती थी कि एक लेखक भी इतना सड़ियल दिमाग रख सकता है.
" "परन्तु तुम इतना हठ क्यों करती हो? तुमने एक बार कहा था.
.
.
किम मैं तुम्हारे लिए अपने प्राण दे सकती हूं.
फिर शमशेर को छोड़ क्यों.
.
.
? वह बीच में ही धीमें से हंसी.
उसका चेहरा गंभीरता में डूब गया.
उसकी पलकों के नीचे रुखे-सूखे दायरे फैल गये.
अपने होंठों पर जीभ फेरती हुई वह बोली.
"मरना सरल है, पर व्यर्थ के प्रतिबन्धों के साथ जीना कठिन.
जीना मूल आदतों के साथ होता है.
" आमोद चुप रहा.
कॉफी उसके लिए कड़वी हो गई थी.
दोनों के बीच फिर मौन छा गया.
आमोद ने निर्णयात्म स्वर में कहा, "मैं केवल यह चाहता हूं.
मैं शमशेर के साथ तुम्हारे किसी भी सम्बन्ध को सहन नहीं कर सकता.
" "तुम फिर से सोचना.
बच्चों जैसी आदतें जीवन में जहर घोल देती हैं.
उनसे सुफल नहीं मिलता.
" सुबीरा चुप हो गई.
वह कैबिन उन दोनों को गैस चैम्बर जैसा लगा जिसमें उन दोनों का दम घुटने लगा.
फिर वे सहसा अजनबी बन गये.
फिर जब वे दोनों सड़क पर आये तब ऐसे लग रहे थे कि वे दोनों अपरिचित है.
दूसरे दिन आमोद सुबह-सुबह ही सुबीरा के घर गया.
उसकी ममी ने बताय कि वह रात को बड़ी देर से आयी थी इसलिए वह अब भी सो रही है.
.
.
बस वह उत्तेजित हो गया.
अपने मन के विरुद्ध बगावत करके तो वह यहां आया था और आते ही यह शुभ-संवाद? वह भीतर ही भीतर जल गया.
उसने तुरन्त सोचा कि यह अवश्य ही उस शमशेर के बच्चे के साथ नाइट शो देखने गई होगी.
उसे लगा कि उसका मुंह विषैला हो गया है.
वह त्वरा से सुबीरा के कमरे में गया.
इस घर में उसे कोई रोक-टोक नहीं थी.
सुबीरा पलंग पर पेट के बल सोई हुई थी हल्का-हल्का उजाला.
खिड़की के शीशे से संघर्ष करती हुई धूप.
अलसाया-सा बिस्तर.
यदि आमोद का मूड अच्छा होता तो वह सुबीरा का चुम्बन लेकर जगाता.
और सुबीरा ना-ना करती और वह सुबह उत्तेजना के क्षणों में बांध देता.
पर आज वह गुस्से में था.
उसने सुबीरा को पुकारा.
उसे स्पर्श तक नहीं किया.
ऐसा करना उसे पराजयसूचक लगा.
उसने अपने-आप से कहा, `यदि मैं सुबीरा से सदा-सदा के लिए सम्बन्ध विच्छेद करने के लिए आया हूं तो मुझे किसी तरह की कमजोरी का प्रदर्शन नहीं करना चाहिए.
' सुबीरा ने आलस मरोड़ आलस मरोड़ते उसे अपनी छाती को एक झटका दिया और कल की समस्त कटुस्मृतियों को विस्मृत करके वह बोली "गुड मार्निंग डियर.
क्या आज तुम हमारे पास बैठोगे नहीं?" वह रुखे स्वर में बोला, "मैं जल्दी में हूं.
" "अरे बैठो ना.
" उसने आमोद का हाथ पकड़ना चाहा पर वह दूर हट गया और उसने अपनी जेब में से एक चिट्ठी निकाली.
उसे उसकी ओर फेंकते हुए कहा, "मुझे आज शाम तक इसका जवाब चाहिए.
" सुबीरा उसे कुछ कहे, इसके पहले ही वह कमरे से बाहर निकल कर सीढ़ियां उतर गया.
सुबीरा कुछ देर तक अप्रतिभ सी बैठी रही.
उसे एक मुर्दापन ने घेर लिया.
यही कारण था कि उसने आमोद को पुकारा नहीं.
कई क्षण कछुए की तरह सरक गये.
आखिर सुबीरा ने पत्र खोला.
पढ़ने लगी-- प्रिय सुबीरा, कल की बातों से मैं बहुत परेशान हूं.
मुझे रात भर नींद नहीं आई.
मैं लेखक हूं, पर लेखक के साथ एक आदमी भी.
मैं वर्षों से एक ऐसी लड़की की तलाश में था जो केवल मुझ पर केन्द्रित रहे.
तुम प्रेम में सीरियस नहीं हो.
अनेक लड़कों से घिरे रहना तुम्हारी हाबी है पर वह मुझ से सहन नहीं होता.
इसके लिए तुम मुझ पर कोई भी अरोप लगा सकती हो.
इसे मेरा हठ कहना या मुर्खता, पर तुम्हें मुझे और शमशेर में से एक को चुनना पड़ेगा.
मैं शमशेर को जरा भी बर्दाश्त नहीं कर सकता.
पता नहीं उसे देखकर मैं घृणा से क्यों भर जाता हूं? मैं चाहूंगा कि तुम या तो उसे बिलकुल छोड़ दो या मुझे.
मैं टैंशन नहीं सह सकता.
मैं सच कहता हूं कि तुम मेरे जीवन की वह युवती हो, जिसे मैंने सच्चे हृदय से प्रेम किया है.
तुम्हें मेरे लिए यह त्याग करना ही पड़ेगा.
डार्लिंग, प्यार कहीं न कहीं किसी से त्याग चाहता ही है.
अपने निर्णय से अवगत कराना.
यदि तुम्हें मेरी बात स्वीकार न हो तो भी मेरे और तुम्हारे बीच औपचारिक सम्बन्ध अवश्य बने रहें ताकि लोग हमें लेकर व्यर्थ की चर्चाएं न करें.
बस.
--आमोद पत्र पढ़ते ही सुबीरा एक गहरी उत्तेजना और आवेश से घिर गयी.
फर्श पर थूकती हुई वह अपने-आपसे बोली, "मैंने कितना गलत आदमी चुना है.
ऐसे लेखक को लेखक न कह कर भड़भूंजा कहना चाहिए.
" वह अपने-आपको सुलगती हुई अंगीठी समझने लगी.
कुछ क्षणों तक भीषण संघर्ष में रही.
पत्र पलंग पर फालतू काग़ज की तरह पड़ा था.
"मुझे इस महान लेखक से तुरन्त सम्बन्ध तोड़ लेना चाहिए.
" इस वाक्य के साथ उसे लगा कि वह आन्तरिक रुप से टूट-सी गयी है.
उसके दिमाग में पीड़ा की लहरें मचलने लगी.
वह ऊब-सी उठी है.
वह शिथिल-सी बैठी रही.
फिर उसने विचारा--कहीं वे दोनों प्रेम की प्रगाढ़ता के आवरण में एक-दूसरे से ऊब तो नहीं गये हैं?.
.
.
इस विचार के साथ ही उसे अपने भीतर कुछ ढहता हुआ लगा.
धूप का टुकड़ा लावारिस-सा रोशनदान में से कमरे में कूद आया था.
सुबीरा को उसका इस तरह आना गवारा नहीं हुआ.
उसने उसे वापस उसी पल भगा दिया.
शांत सी अर्ध-शापित हो गयी.
सोचने लगी, आमोद से उसके बढ़ते, बनते और आज मिटते हुए सम्बन्धों के बारे में.
एक पल के बाद ही उसने तय किया कि पहले चाय पी लेनी चाहिए.
उसने नौकरानी को चाय लाने के लिए कहा.
फिर वही आत्मलीनता! सभी रुकावटों के बाद भी कमरे में उजास हो गया था.
वैसे तो वह प्रभात होते ही सारी खिड़कियां खोल देती थी पर आज उसने ऐसा नहीं किया.
चाय आ गया.
वह चाय बना कर धीमे-धीमे पीने लगी.
उसे याद आया--आमोद को वह लेखक के रुप में जानती थी.
एक दिन अचानक आमोद से भेंट हो गयी.
शायद कालेज के जलसे में परोक्ष पहचान ने तुरन्त ही सारी औरचारिकताएं तोड़ डालीं, भेंट अनेक भेंटों में बदल गयी.
आमोद का कवित्वमय व्यक्तित्व उसके मन-मस्तिष्क पर छाता गया.
एक तरह से वह अपने को मन ही मन समर्पित कर चुकी थी.
जो स्थितियां काफी तपस्या के बाद आती हैं, वे स्थितियां उन दोनों के मध्य तूफान की गति से आयीं.
फिर एक दिन आमोद ने सुबीरा के मांसल शरीर के सागर में बहने का हठ किया तो स्थिति गंभीर हो गयी.
सम्बन्धों के टूट जाने की नौबत आ गयी.
सुबीरा आमोद से रागात्मक रुप से जुड गयी थी.
सम्बन्ध तोड़ना नहीं चाहती थी और फिर आमोद ने विवाह का वचन भी दे दिया था.
उसने अपने को सौंप दिया.
दोनों को कोई पछतावा नहीं.
सब कुछ बड़ी सावधानी और सोच-समझकर हुआ.
संयोग या नियति के नाम पर नहीं.
यह सिलसिला गहरा, बहुत गहरा होता गया.
लेकिन आहिस्ता-आहिस्ता दोनों ने जाना कि भावुकता में उठाया गया वह कदम अधिक ठीक व स्वस्थ नहीं है.
सम्बन्धों को चरम सीमा या स्पर्श कराने के पहले मानसिक स्थितियों व आदतों को समझना नितांत जरुरी है.
एक-दूसरे पर आत्मीयता भरे विश्वास की आवश्यकता है.
`पर हम केवल भावनाओं में बहे.
' वह एकदम उदास हो गयी.
आखिर में सुबीरा ने तय किया कि अविश्वासों के दायरे में जीने से तो अच्छा है, कि सब-कुछ तोड़ देना चाहिए.
क्योंकि आमोद में सहिष्णुता कम है, वह चाहता है कि मैं उससे साड़ी की भांति लिपटी रहूं.
.
.
वह जिससे कहे, उससे बोलूं.
यानी मेरा एक-एक पल उससे प्रतिबद्ध हो, यह कैसे संभव हो सकता है.
.
.
उसने कुछ देर के बाद फिर विश्लेषित किया, यह भी संभव है कि हम कदाचित एक-दूसरे से ऊब गये हों वर्ना सम्बन्धों को तोड़ देने का चैलेंज नहीं दिया जा सकता.
अवश्य हमारे बीच अदृश्य उकताहट आ गयी है.
उसने एक, दो, तीन कप चाय पी.
उसने खिड़कियां खाल दीं.
ताजगी कमरे में घुस आयी.
वह सूरज की ओर देखकर मन ही मन बोली, "मैं शमशेर से बोलना बंद नहीं करुंगी, आमोद से सारे सम्बन्ध तोड़ डालूंगी.
" निर्णय हो गया.
निर्णय होने के बाद उसे लगा कि उसके भीतर पीड़ा का सैलाब उमड़ आया है और वह अपने को पीड़ा का झुलगता हुआ पिंड मात्र समझ रही है.
अपने मन को तनावों व निर्णय से अवगत कराने के लिए उसने आमोद को पत्र लिखा--आमोद, तुम्हारा पत्र मिला.
पढ़कर इच्छा हुई कि तुम्हारे जैसे लेखक को हजार बार फटकारुं और इतने चांटे मारुं कि मैं स्वयं मारते-मारते अपना होश-हवास खो बैठूं.
पर मैं ऐसा नहीं कर सकती क्योंकि मैं तुम्हारे लेखकर को बहुत-बहुत प्यार करती हूं.
तुमसे सम्बन्ध तोड़ने की कलपना मात्र से पीड़ा होती, फिर सचमुच तोड़ने की बात कितनी पीड़ाजनक हो सकती है? लेकिन इधर के तनावों को देखते हुए यह आवश्यक सा लगता है, वस्तुत: तुम में संदेह के सांप पल रहे हैं और मैं उस अविश्वसनीय स्थिति को सहन नहीं कर सकती.
मैं तुम्हें बता देना चाहती हूं, वह भी इसलिए कि तुम मेरे साथ जीवन भर रहोगे.
पर ऐसी स्थितियों में जीवन भर कैसे रहा जा सकता है सम्बन्धों की सार्थकता विश्वास में है.
शमशेर बहुत ही साधारण आदमी है, तुम्हारा उससे क्या मुकाबला? फिर भी वह मेरा मित्र है और मित्र एक नहीं, अनेक हो सकते हैं मेरे.
उन्हें लेकर तुम्हें टैंशन में आने की कोई जरुरत नहीं है.
अब मैं अन्तिम बात पर आ जाती हूं.
शमशेर और तुममें से चुनना? इसका उत्तर देते हुए लगता है कि मैं किसी गहरी खाई में चीखने के लिए छोड़ दी गयी हूं.
एक ऐसा आदमी जो केवल मेरा मित्र है, उससे सामान्य सम्बन्ध है.
उससे तुम्हारी तुलना कैसी हो सकती है क्योंकि तुम्हें प्यार करती हूं, तुम्हारे स्पर्श के फूल अब भी मेरे शरीर में खिले हुए हैं.
फिर भी मैं तुमसे ही सम्बन्ध तोडूंगी क्योंकि मुझे तुम्हारी संकीर्णता और दकियानूसीपन पसन्द नहीं है.
ये स्थितियां हमारे वैवाहिक जीवन को जहर बना देंगी.
चेहरे दिखायी देते हैं और लोप हो जाते हैं, पर जो पल प्रेम में डूबे हुए हैं वे अमर होते हैं.
वे कहीं आत्मा की गहराइयों में बस जाते हैं.
हम अलग हो रहे हैं--अपनी खुशी से सब-कुछ टूट जाने के बाद भी इस सम्बन्ध मे कुछ शेष रह जायेगा? क्या शेष रह जायेगा--शब्द नहीं दे सकती.
इतना ही जानती हूं कि चंद स्मृति खंडों के अलावा सभी कुछ भूल जाने योग्य है.
भूल भी जाते हैं हम! अच्छा अलविदा! वह पत्र लिखकर कुछ देर तक विमूढ़ सी बैठी रही.
चुप-चुप गुमसु.
फिर उसने पत्र पढ़ा.
एक बार, दो बार, तीन बार.
इसके बाद उसने अपने आपको काफी हल्का महसूस किया.
उसे प्रतीत हुआ कि `इस तोड़ने की बात' ने उसे कहीं एक अजीब सी ताज़गी दी है.
प्रेम जैसे विराट शब्द के भीतर चीखती ऊब व नीरसता का अहसास दिया है! द्रौपदी के खंडित व्यक्तित्व की इकाई का आभास कराया है.
वह शर्त की तहत प्रेम नहीं कर सकती.
इसकी इच्छा हुई कि वह नहा ले.
टब में बैठकर अपने को झागों में डूबा ले.
अंग-अंग धो डाले.
उसने ऐसा ही किया.
लगा कि सब कुछ चंद दिनों में चिपका था, साफ हो गया.
वह खुशी में भर गयी.
उसने सोचा कि आमोद की नीयत खोटी है.
शमशेर के बहाने वह सम्बन्धों व सारी भोगी स्थितियों को खत्म करना चाहती है.
बेईमान है वह! यह तो ब्लैक मेल करने की सी एक स्थिति है.
मैं इसे नहीं सह सकती.
ये शब्दों के मसीहा कितने बौने हैं? वह बाथरुम में चली गयी.
टब में बैठकर उसने अपने को झागों में डूबो लिया.
फिर बाहर आकर शावर खोल लिया.
पानी की बूदें उसके चिकने जिस्म पर फिसलने लगीं, नहाते-नहाते उसने सोचा कि पूरा अध्याय खत्म होने के बाद भी क्या फिर शुरुआत हो सकती है? तभी बवंडर का टुकड़ा जबरदस्ती से खिड़की खोलते हुए घुसा और धूप उसके शरीर से लिपट गयी.
ताजा और पानी से भीगी धूप! मुर्दापन मिटाने वाली धूप! 
