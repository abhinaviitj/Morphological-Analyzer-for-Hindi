<औङ्ङिचिअल् आन्ड् ंएडिअ ळन्गुअगेस्> <ंअस्स् ंएडिअ> <फुनेएट् ठन्डोन्> <षजेएव् घन्ड्हि ठितरि शे ख्य ख्हङ ठ्हे ?> <१९८९> <ंइट्र फ्रकस्हन् फ्रिवटे ळिमिटेड्> <आल्लहबड्> <३०-३२> <२१४९> <ंअय- षजेएव् घन्ड्हि ठितरि> <डेएप आगर्तल्>

और यक्ष प्रश्न अनुत्तरित रहा !
न हीं राजीव गांधी ने सीधे सवाल पूछने का साहस (राजनीतिक शब्दावली में "बचपना")
दिखाया और न ही व्यक्तित्व का अभङ्न्न हिस्सा बन चुकी नारायण दत्त तिवारी की
मुस्कराहट ने किसी जवाब की शक्ल ली. कुल मिला कर इस पेचिदा बिसात पर दोनों ही ओर
से बिछी गोटें ज्यों-की-त्यों रहीं और चुनाव के ऐन वक्त पहले राजीव गांधी ने
अपने भविष्य का सबसे बडा दांव नारायण दत्त तिवारी की बंद मुट्ठी पर लगा दिया.
जहां उत्तर प्रदेश की कुल ८५ लोकसभा सीटों के साथ ही खुद प्रधानमंत्री राजीव
गांधी की सीट और अगले चुनावों में कांग्रेस का भविष्य भी बहुत हद तक कैद है.
आठ से बारह सितंबर तक दिल्ली दरबार ने दिन रात इसी यक्ष-प्रश्न का उत्तर ढूंढने
की अथक कोशिश की थी. पर चार दिन की प्रतीक्षा के बाद कहीं जाकर ग्यारह सितंबर को
देर रात डेढ़ बजे राजीव गांधी से नारायण दत्त तिवारी की मुलाकात तक भी जब उत्तर
नहीं निकल पाया, तो "वेताल" को हमेशा की तरह फिर वापस बरगद के पेड़ पर लौटना ही
था. जहां से पिछले कई महीनों से दिल्ली दरबार के लगभग सभी महारथी उसे उतार कर
लाने के "विक्रमादित्य प्रयास" में जुटे हुए थे.
कांग्रेस के बरगद पर लटका "संदेह" का वेताल आज भी-ज्यों-त्यों झूल रहा है और उसे
उतार कर ले जाने की शर्त बना "यक्ष प्रश्न" अभी भी अनुत्तरित है. कुल मिला कर यह
पहला मौका है जब इक्कीसवीं सदी की ओर दौड़ रहे राजीव गांधी और उनके सलाहकारों को
पीछे मुड कर शताब्दियों पुरानी यक्ष प्रश्नावलियां, वेताल कथांए और सैकडों सालों से कही
सुनायी जा रही लोक कथाएं एक साथ याद आयी हों.
अचानक बयान : बारह सितंबर को अखिल भारतीय कांग्रेस कमेटी के महासचिव गुलाम नबी
आजाद में अचानक बयान जारी कर आलाकमान का स्टेंड साफ किया. उत्तर प्रदेश में
नेतृत्व परिवर्तन नहीं होगा - बयान जारी करनेवाले आजाद कांग्रेस के राष्ट्रीय
महासचिव के रूप में जहां उत्तर प्रदेश के मामलों के प्रभारी हैं, तो वही तिवारी
के प्रबल विरोधियों में माने जाते हैं. आजाद का कहना था,"श्री तिवारी को बदले
जाने के बारे में उड़ायी गयी खबरें राजनीति से प्रेरित हैं." वहीं वे उत्तर प्रदेश
को यह प्रमाण पत्र देना भी नहीं भूले, "यह एक ऐसा प्रदेश है, जहां सरकार और
संगठन में पूरी तरह तालमेल है. यह एक सुशासित राज्य है और पार्टी बिना किसी अड़चन
के काम कर रही है." उनका मानना था, "राज्य सरकार और पार्टी के सुचारु काम से
चिढ कर कुछ विरोधी तत्व जानबूझकर भ्रम फैलाने की कोशिश कर रहे हैं."
यहां दो बातें साफ हैं एक- कि तिवारी को हटाये जाने की न केवल धुआंधार चर्चा थी,
बल्कि यह चर्चा इतनी ज्यादा बढ़ चुकी थी कि आलाकमान को इसका खंडन करने के लिए
बयान जारी करवाना पड़ा. दूसरे, यह बयान तभी जारी हुआ जब लंबी दुविधा-अटकलों से
भरे इंतजार के बाद ग्यारह सितंबर की रात आखिरकार तिवारी की राजीव गांधी से
मुलाकात हो गयी. अकेले में हुई इस मुलाकात का पूरा ब्यौरा जानना किसी भी तीसरे
के लिए मुश्किल है. अगले पूरे दिन राजधानी में वरिष्ठ इंका नेताओं से लेकर
दिग्गज राजनीतिक समीक्षक और संवाददाता इस बहस में उलझे रहे कि क्या राजीव गांधी
और नारायणदत्त तिवारी के बीच कोई समझौता हुआ है ? क्या तिवारी ने आलाकमान के आगे
पूर्ण समपर्ण कर दिया ? या आखिरकार आलाकमान को उत्तर प्रदेश के इस "नारायण" के
सामने घुटने टेकने पड़े ?
पर यह सचाई है कि आजाद के बयान भर से काम नहीं चला. और अनुत्तरित यक्ष प्रश्न
दिल्ली दरबार के आसमान पर घुमड़ता रहा. पंद्रह सितंबर को प्रधानमंत्री राजीव
गांधी को उत्तर प्रदेश दौरे के दौरान अपने मुंह से घोषणा करनी पड़ी कि तिवारी को
हटाने का सवाल ही नहीं उठता. गांधी ने तिवारी के प्रशासन और उनकी राजनीतिक
सूझबूझ की भूरि-भूरि प्रशंसा की और साफ किया कि उत्तर प्रदेश में चुनाव तिवारी
ही लड़वायेंगे. उस रात दिल्ली दरबार में तमाम दरबारियों को एक साथ एक ही कथा याद
आ रही थी :
"... दुश्मन की सेनाओं को आता देख राजा ने अपनी जान एक मैना में रख चांदी का
पिंजड़ा राजपुरोहित को सौंप दिया. बुढ़ा पुरोहित मैना को पिजड़े में संभाले
अकेला दूर लिये जा रहा है, जहां बैरी दस्यु हवांए मैना को छू तक न सकें. दरबारियों
को शक है कि कहीं पुरोहित की ही नीयत न खराब हो जाये और वह खुद ही मैना का गला
दबोच कर पूरे राज वैभव का स्वामी न बने जाये. वेताल सवाल पूछता है कि आकुल राजा ने
आखिर मैना उस बूढे ब्राम्हण के हाथों क्यों सौंप दी ? क्या वह उस मैना को
सुरक्षित रख पायेगा ? या राजा पर आये संकट के क्षणों में मैना का गला दबा देगा ?
राजदरबारियों का राजपुरोहित पर शक कितना सही है ? वेताल के इन यक्ष प्रश्नों का
दिल्ली दरबार के पास आज भी कोई जवाब नहीं है...."
शक-शुबहा : जवाब, नारायण दत्त तिवारी का भी कोई नहीं है. इस बात को राजीव गांधी
खुद और उनके सलाहकार अच्छी तरह से जानते हैं. फिर आखिर क्या वजह थी कि दिल्ली
दरबार का लगभग हर सिपहसालार बेहद मृदुभाषी और विनम्र तिवारी का विरोधी हो गया ?
जनता काल के दुर्दिनों में भी श्रीमती गांधी के साथ साये की तरह जुड़े रहने वाले
"वफादार तिवारी" के शुभ्र दामन पर शंका के स्याह धब्बे मंडराने लगे. भारतीय
राजनीति में पहली दफा यह मिसाल कायम हुई कि दूरदर्शन जैसे शक्तिशाली सरकारी
मीडिया पर किसी कांग्रेसी मुख्यमंत्री से यह सवाल पूछ कर यह सफायी लेनी पड़ी हो
कि-"क्या आप प्रधानमंत्री पद के दावेदार हैं ?" राष्ट्रीय चैनल पर देश के करोड़ों
दर्शकों के सामने यह "कमिट" करवाने की जरूरत पड़ी हो कि "मेरे प्रधानमंत्री पद के
दाबेदार बनने का प्रश्न ही नहीं उठता, इसके लिए राजीव गांधी ही एक मात्र योग्य
नेता है और वही प्रधानमंत्री पद की जिम्मेदारी संभाल सकते हैं और आगे भी
संभालेगें."
क्या तिवारी पर घुमड़े संदेह के बादल दिल्ली दरबार के सिपहसालार-सलाहकारों की
तिवारी से नाराजगी और प्रधानमंत्री निवास से लेकर दूरदर्शन तक पर हुई इन कसरतो
के कारण तिवारी की प्रशंसा में दिया गया विश्वनाथ प्रताप सिंह का बयान भर है ?
सिंह ने तिवारी को प्रधानमंत्री पद के लिए उपयुक्त कांग्रेसी नेता बताया था.
क्या राजीव गांधी और उनके सलाहकार इतने नासमझ और असुरक्षा भाव से ग्रस्त हैं कि
विपक्ष के एक नेता के सिर्फ एक प्रशंसात्मक बयान के चलते ठीक चुनाव के पहले
नारायण दत्त तिवारी जैसे विश्वसनीय और शक्तिशाली नेता को उत्तर प्रदेश जैसे
संवेदनशील राज्य मसे उखाड़ने में लग जायें? क्या यही कारण था कि पचास साल तक
आडंबररहित शैली में विनम्रता की राजनीति करनेवाले नारायण दत्त तिवारी के बचाव मे
देश के तमाम अखबारों- पत्र-पत्रिकाओं में उनकी घनघोर प्रशंसा, संपादकियों,
अग्रेलेखों और आवरण कथाओं की झड़ी लग गयी ? क्या नारायण दत्त तिवारी उत्तर प्रदेश
में कांग्रेस की मजबूरी बन गये हैं ? इस प्रश्न ने आलाकमान के कान तब खड़े किये,
जब तिवारी की बदली हुई राजनीतिक कार्यशैली ने दरबार के हर सिपहसालार को पसोपेश
में डालना शुरू कर दिया. फिर वह चाहे उत्तर प्रदेश के मामलों के इंचार्ज
राष्ट्रीय महासचिव गुलाम नबी आजाद हों या प्रधानमंत्री कार्यालय में अपनी
निर्विवाद और गुट विहीन छवि के चलते प्रभावशील बनी शीला दीक्षित हों. केन्द्रीय
मंत्रिमंडल में वाणिज्य मंत्री दिनेश सिंह से लेकर रक्षामंत्री के सी पंत तक
महारथियों की एक पूरी की पूरी जमात अपने अलग-अलग कारणों से वैसे तिवारी के खिलाफ
मोर्चा लगाये बैठी थी.
गोपनीय रणनीति : इस बीच उत्तर प्रदेश के तमाम सांसदों ने प्रधानमंत्री राजीव
गांधी के मर्म पर उगली रख दी. इस साल कीं शुरूआत में ही चुनावी तैयारियों के
सिलसिले में प्रधानमंत्री द्वारा बुलायी गयी पार्टी की एक महत्वपूर्ण बैठक में
पार्टी हित में कुछ फैसले लिये गये थे, जिन्हें चुनावी रणनीति के चलते गोपनीय
रखा गया हैं. इस में सबसे महत्वपूर्ण फैसला यह था कि राज्यों के लिए
नियुक्त समन्वय समितियां यह देखेंगी कि हर कांग्रेसी सांसद को चुनाव वर्ष में
अपने निर्वाचन क्षेत्र में जहां तक संभव हो मनपसंद जिलाधीश, पुलिस अधीक्षक और
अन्य अधिकारी दिये जायें. समन्वय समितियों की जिम्मेदारी थी कि वे इंकाई सांसदो
से उनके मनपंसद अधिकारियों की सूची लेकर मुख्य मंत्रियों से तबादले करवायें, ताकि
चुनाव के वर्ष और चुनाव के दौरान इंकाई सांसदों को अपने क्षेत्र में "असुविधा"
का सामना करना न पड़े.
मोटे अनुमान के तहत देश में सिर्फ चालीस से पचास फीसदी इंका सांसद ऐसे थे,
जिन्हें अपने जिलों में बड़ी फेरबदल की जरूरत पड़ रही थी. बाकी कुछ अपने यहां
तैनात अधिकारियों से अपना तालमेल बिठा चुके थे, तो कुछ अपनी इच्छा के अधिकारी
पहले ही लाने में कामयाब हो चुके थे. उत्तर प्रदेश में जहां इच्छानुसार
अधिकारियों का अपने क्षेत्र में तबादला करवाने वाले सांसदों का प्रतिशत अन्य
राज्यों के मुकाबले कुछ ज्यादा था, तो वहीं अधिकारियों की सूची जिलाधिकारी से
लेकर दरोगा और जूनियर इंजीनियर और परगना विकास अधिकारी तक फैली हुई थी.
मुख्यमंत्री बनने का बाद से लगभग चार मौके तो ऐसे आये, जब "दिल्ली" ने खुद
तिवारी को निर्देश दिये की वे इस मामले को देख कर सांसदों की इच्छानुसार राज्यों
में तबादले कर दें. तिवारी ने हर बात पूरी विनम्रता से सुनी. "ठीक है" की
स्वीकृति भरी, पर तबादले नहीं हुए. आखिरी बार इस बाबत दिल्ली में फिर जब एक
उच्चस्तरीय बैठक में तिवारी से यह कहा गया , तो पूरी विनम्रता से सिर्फ एक वाक्य
में बात खतम कर दी, "अब चुनाव के वक्त ज्यादा उलटफेर करना ठीक नहीं है." "पर यह
फैसला तो आज से नौ महीने पहले हुआ था," खिसियाये हुए दिल्ली दरबार के नुमाइंदे
ने फिर जोर मारा. तिवारी फिर पूरी मृदुता से भर कर धीमे से बोले-हूं- और बात खतम
हो गयी. "अब इसके बाद आप क्या करेंगे, उनका पूरा व्यक्तित्व और व्यवहार इतना
सौम्य है कि आप न उनसे बहस कर सकते हैं, न कुछ कह सकते हैं," तिवारी की
कार्यशैली से खिसियाये हुए एक इंका महासचिव का "माया" से कहना था.
सांसदों की शिकायत : झक मार कर सांसदो से कहा गया "अब वह कुछ नहीं कह सकते आप
खुद इस बार प्रधानमंत्री से बात कर लीजिए. " एक-एक कर उत्तर प्रदेश के लगभग दो
दर्जन से ज्यादा सांसद समय-असमय राजीव गांधी के पास जाकर अपना दुखड़ा रो आये.
प्रधानमंत्री ने सभी को भरोसा दिया कि जल्द ही सब ठीक हो जायेगा. "पर ठीक होता
तो कैसे! प्रधानमंत्री मुख्यमंत्री से लेकर केन्द्रीय मंत्री तक को तो पलक झपकते
बदल सकते हैं, पर इलाके के डीएम, एसपी से लेकर दरोगा तक का तबादला तो
मुख्यमंत्री के ही हाथ में है. इसमें दिल्ली क्या कर लेगी." तिवारी से नाराज
पूर्वाचल के एक इंका सांसद मजबूरी का खूलासा करते हैं.
इसी बीच शंका के एक दूसरे बीज ने भी जन्म लिया. प्रदेशों में तमाम बोर्ड और
कारपोरेशनों के चेयरमैन और प्रमुखों की नियुक्तियों की बाबत अभी तक दिल्ली और
मुख्यमंत्रियों के बीच एक अलिखित-अनकहा करार यह था कि मुख्यमंत्री इनकी नियुक्ति
करने से पहले सूची प्रधानमंत्री निवास भेज देते थे. प्रधानमंत्री सूची देख कर
संबंधित राज्य को देख रहे अपने महासचिव या "सलाहकार" को दे देते थे. प्राय: सूची
में कोई फेरबदल नहीं होता था. पर यदि प्रधानमंत्री को किसी नाम को बदलना होता
था,तो वे सूची पर पेंसिल से निशान लगा कर अपनी पंसद का नाम लिखवा देते थे जिसे
महासचिव या उस राज्य को देख रहा सलाहकार मुख्यमंत्री से बात कर अंतिम शक्ल दे
देता था. अन्य राज्यों में तो इस बाबत ज्यादा सतर्कता कभी नहीं बरती गयी, पर
उत्तर प्रदेश में जरूर इस अलिखित नियम का पूरी निष्ठा से पालन किया जाता था.
इसकी एक बजह यह भी थी कि प्रधानमंत्री तक सीधी सिफारिशें उत्तर प्रदेश से ही आती
थी. दौरों या प्रधानमंत्री निवास पर "प्रातःदर्शन" में शामिल होने के लिए आये
उत्तर प्रदेश के नेताओं, प्रतिनिधिमंडलों को प्रधानमंत्री आश्वासना दे देते थे.
इसकी प्रक्रिया यह थी कि उस समय प्रधानमंत्री द्वारा स्वीकारे गये प्रार्थनापत्र
को "मार्क" करके उत्तर प्रदेश की जिम्मेदारी देख रहे इंका महासचिव को दे
दिया जाता था. जब मुख्यमंत्री बोर्ड या कारपोरेशन के चेयरमैनों की सूची दिल्ली
भेजते थे, तो प्रधानमंत्री द्वारा पहले से "कमिट" किये गये मामलों की फाइल को
साथ रख कर सूची को अंतिम शक्ल दे दी जाती थी. पूर्व मुख्यमंत्री वीर बहादुर सिंह
के कार्यकाल के दौरान, जहां करोड़ों-अरबों के सालाना बजटवाले इन
बोर्डो-कारपोरेशनों के चेयरमैनों की कीमत बढ़ी, वहीं इस बात का भी पूरा ध्यान रखा
गया कि दिल्ली संतुष्ट रहे.
पर तिवारी ने पूरी सहजता के साथ इस प्रक्रिया को ताक पर रख दिया. जब भी दिल्ली
में बोर्ड और कारपोरेशनों के चेयरमैनों की बात हो, वे हर बार "अभी देखतें हैं,
करते हैं की मुद्रा के साथ बात टाल गये. वही दिल्ली से उनके लौटने के बाद
आलाकमान को खबर मिली कि तिवारी ने लखनऊ में कभी पांच तो कभी सात बोर्डो के
चेयरमैनों की सूची जारी कर दी है. दिल्ली में तिवारी के विरोधियों के पास इसका
पूरा अंकगणित है जिसके अनुसार उन्होंने अब तक कुल ४५ बोर्डो-कारपोरेशनों के
चेयरमैन नियुक्त किये, जिसमें बीस को राज्यमंत्री और शेष को उपमंत्री का दर्जा
दिया गया है. दिलचस्प बात यह है कि इनमें से दो चार को छोड़ कर शायद ही कोई राजीव
गांधी से या दिल्ली दरबार में उत्तर प्रदेश के लेखा-जोखा रखनेवाले महासचिव गुलाम
नबी आजाद से मिला हो. दिल्ली में इन नियुक्तियों को व्याख्यायित किया गया कि
राज्य या उप मंत्री का दर्जा पाये ये चालीस महानुभाव सिर्फ तिवारी के प्रति
वफादार हैं और जिनका दिल्ली या एआईसीसी से कोई लेना-देना नहीं है. बहरहाल, इस
माहौल में यह बात फैलायी गयी कि तिवारी ने गुपचुप चालीस-पैंतालीस ऐसे लोगों का
"अतिरिक्त मंत्रिमंडल" खड़ा कर लिया है जो सिर्फ उन्हीं के कट्टर वफादार हैं.
तिवारी इसका खंडन अपने ढंग से करते हैं, "इसका मतलब तो यह हुआ कि मुझे निर्णय
करने की स्वतंत्रता दे रखी है. मैने उन्हीं लोगों को नियुक्त किया है जो जाने
-माने जनसेवक हैं."(देखिए साक्षात्कार)
दिल्ली की इच्छा के विरूध्द: इस बीच एक और घटना घट गयी. उत्तर प्रदेश के नगर
महा-~पालिकाओं के चुनावों के नतीजों को देखने के बाद दिल्ली में कांग्रेस के
केन्द्रीय नेतृत्व ने फैसला लिया कि फिलहाल लखनऊ और इलाहबाद के चुनाव न कराये
जाये. बाकी जगह हुए चुनावों के बाद इंका महासचिव गुलाम नबी आजाद द्वारा पार्टी
आलाकमान के लिए तैयार किये गये गोपनीय नोट का लुब्बेलुवाब यह था कि लखनऊ और
इलाहबाद में फिलहाल चुनाव कराना ठीक नहीं है. यहां यदि चुनाव हुए, तो कांग्रेस
का जीतना मुश्किल होगा. क्योंकि ये दोनों ही शहर उत्तर प्रदेश में राजनीतिक रूप
से बेहद महत्वपूर्ण है, इसलिए यहां यदि कांग्रेस हारी, तो इसका आगामी चुनाव पर
भी असर पड़ेगा और विपक्ष के समर्थन में अतिरिक्त हवा बनेगी. बताया जाता है कि
तिवारी को भी इस बाबत दिल्ली की राय बता दी गयी थी. लखनऊ के मसले पर सांसद शीला
कौल भी यही राय जाहिर कर चुकी थी.
पर अचानक एक दिन दिल्ली को सूचना मिली कि तिवारी ने लखनऊ में इलाहबाद और लखनऊ की
नगर महापालिकाओं के चुनाव कराने की घोषणा कर दी है. इंका महासचिवों ने
प्रधानमंत्री से पूछा,"क्या आप से तिवारीजी की इस बाबत बात हुई है ?" राजीव
गांधी ने साफ इनकार करते हुए उलटे महासचिवों से कहा, "नहीं, मुझे लगा आप लोगों ने
आपस में बात करके इसे अपने स्तर पर ही तय कर लिया हो." प्रधानमंत्री और महासचिव
दोनों ही हतप्रभ. दिल्ली दरबार के सिपहसालार ने फिर कमर कसी.
