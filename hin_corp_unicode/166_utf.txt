<ळिटेरटुरे><श्होर्ट् श्टोर्य्><ंएतरि खमर्><ईट्ने शरे शुक्ह्><१९८७><ंअड्ह्मुनटि (षज् शहिट्य आकडमि)<ऊडय्पुर्><७४-७८><१८८०><ंएतरि ख्., ईट्ने शरे शुक्ह्, श्श्>

आनंद ! जब तुम सीढ़ियां चढ़ते थे. तब मेरे दिल की धड़कन तेज हो जाती थी.
लगता था तुम सीढ़ियाँ नहीं चढ़ रहे, मेरे दिल में दस्तक दे रहे हो. और
देखते ही देखते तुम सामने आ खड़े होते . मैं तुम्हें देख कर गुलाब के फूल
की तरह खिल जाती. तुम मुझे अपनी बलिष्ठ बाहों के घेरे में कस लेते. और
में छुई-मुई सी तुम्हारे सीने से चिपक जाती और न जाने कब तक तुम्हारे
शरीर की मादक गंध को अपने नथुनों से पीती रहती. फिर तुम कोने में रखी
कुर्सी पर बैठ जाते और मुझे खींच कर अपने पहलू में बिठा लेते. बैठे-बैठे
घण्टों गुजर जाते पर तुम मुझे अपने से अलग नहीं करते. मैं सोचा करती काश
! प्यार के इन लमहों को एक पूरी उम्र मिल जाती.
पर सोचने वाले की आरजुएं कब पूरी होती हैं. एक भयंकर तूफान आया और हमारे
प्यार का घोंसला तिनके-तिनके होकर उस तूफान की भेंट चढ़ गया.
आज जब इस सूने कमरे में बैठ कर गुजरी यादों के जरोखे में झांकती हूं तो
सिवाय एक बियाबान जंगल के कुछ और दिखाई नहीं देता.
तुम क्या जानों जुदाई का दर्द कितना दर्दनाक होता है. मैंने अपनी कई
रातें और दिन कितनी बदहवासी में गुजारी हैं, यह मेरा दिल जानता है.
जब तुम आते थे, तब मेरा पूरा घर खुशी से झूम उठता था. चारों और रोशनी की
किरण फैल जाती थी और मैं एक अविस्मरणीय स्वर्गिक आनन्द में डूबती-इतराती
रहती थी.
तुम्हारे आने से पहले मेरी नजरें घड़ी के कांटे पर टिकी रहती. शरीर आग की
भट्टी की तरह तपता रहता और जब तुम मुझे अपने सीने से लगा लेते. तब लगता
मैं किसी ठण्डे पानी के झरने की गोद में बैठी हुँ.
जब तुम चले जाते तब पूरे माहोल में फिर वही सूनापन समा जाता जो तुम्हारे
आने से पहले कमरे में तैर रहा होता था.
तुम्हारे सीढ़ियाँ उतरने के साथ ही मैं दूसरे दिन तुम्हारे लौटने का
इन्तजार शुरू कर देती थी.
वह कितने खूबसूरत और प्यार भरे दिन थे जब जिन्दगी खुशियाँ ही खुशियाँ थी
हम खुशियों के नहीं खुशियाँ हमारे पीछे भागती थी.
तुम्हें याद होगा जब हम सैकड़ों-हजारों मील दूर उस पहाड़ी के शिखर पर बने
मन्दिर में गये थे. और अनायास ही तुम्हारे हाथ प्रार्थना के लिए उठ गये
थे. पता नहीं तुमने उससे क्या मांगा था. पर जब तुम वहाँ से मुड़े तब
तुम्हारी आँखों की कोर भीगी हुई थी तब मैंने सहसूसा था कि तुम्हारे जैसे
नास्तिक के शरीर में भी एक कमजोर दिल है.
मुझे तुमसे किसी प्रमाण की जरूरत नहीं थी. क्योंकि मुझे अपने आप पर पूरा
विश्वास था और मैं तुम्हें अपनी सम्पूर्ण आत्मा से प्यार करती थी. फिर
तुम मुझे मुकम्मल तौर पर हासिल थे. इसलिए प्यार के जारी रहनेमें मुझे
कहीं कोई संशय नहीं था. क्योंकि तुम मुझे हर वक्त अपनी निगाहों के दायरे
में कैद रखना चाहते थे. मेरा जरा भी दूर रहना तुम्हें बेचैन कर देता था.
और तुम्हारी हरकतें पागलपन के हद तक को लांघ जाती था.
तुम काफी सरल तथा सह्रदय थे. पर तुम गुस्सेल भी थे. गुस्से में तुम पर
ऐसा जुनून सवार होता था कि तुम अपना आपा खो बैठते थे. पर इससे मुझे दु:ख
नहीं सुख मिलता था. मैं ऐसे सुख के लिये बरसों से तरस गयी थी.
जब तुम्हारा गुस्सा ठण्डां पड़ता तब लगता चिलचिलाती गर्मी से झुलसते बदन
को ठण्डी हवा के झोंके ने सरसा दिया है. मन हल्का-हल्का हो जाता और
वातावरण में रात रानी की भीनी-भीनी सुंगध फैल जाती.
शायद तुम्हें याद हो जब हम एक प्रसिद्ध पर्वतीय स्थल पर घूमने गये थे. तब
हम प्यार के सागर में बहुत गहरे तक डूब गये थे. वहीं तुमने होटल के कमरे
में मुझे अपनी अर्द्धागिंनी बना लिया था यह तुम्हारा अपना स्वीकार था.
वर्ना मैं तो बहुत पहले से ही तुम्हें अपना सर्वस्व मान चुकी थी.
वहाँ की एक घटना आज भी ज्यों की त्यों याद है. हम एक शाम सन सेट पाइन्ट
देखने गये थे. पहाड़ी के एक ऊँचे स्थान पर अच्छा सा एकान्त देख कर हम
बैठे थे. चारों और की पहाड़ियों पर सैंकड़ों लोग थे. आदमी और औरतों का एक
सैलाब सा आ गया था जैसे. अधिकतर जोड़े जवान लड़के-लड़कियों के थे.
सब अपने आप में मगन और मस्त.
हम एक दूसरे को बाहुपाश में जकड़े थे. और सूर्य को अर्न्तधान होते हुए
देख रहे थे. लेकिन हमें पता नहीं चला कि कब सूर्यास्त हुआ. हमें पता तब
चला जब अन्धेरे ने अपनी चादर मोटी करनी शुरू की. और आस पास से झिगुंरों
की आवाज ने हमारी तन्द्रा को तोड़ा.
चारों आर सन्नाटे का साम्राज्य स्थापित था, पहले जो शेर गुल और भीड़ भाड़
थी वह अब समाप्त हो चुकी थी. सभी लोग जा चुके थे.
न जाने वक्त का कितना बड़ा रेला हमारे ऊपर से गुजर गया. जब हम पहाड़ी से
नीचे आये. तब घोड़े वाला लम्बी इन्तजार के बाद वापस लौट रहा था. तुमने
उसे आवाज दी. वह हकबका कर रुक गया तथा तुम्हारे चेहरे को तीखी निगाहों से
तकने लगा. तुमने उससे माफी मांगी और मुझे घोड़े पर चढ़ा दिया.
मैंने घोड़े पर बैठ जाने के बाद तुमसे कहा था--"चलो प्लेन पर न सही तुमने
घोड़े पर तो मुझे बिठा दिया." इस पर तुमने इठलाते हुए कहा
था--"बहुत जल्द हम प्लेन से यात्रा करेगे." तुम्हारी इस बात से मेरे
चेहरे पर एक साथ हजारों फुलझड़ियां जगमगा उठी थी. और मेरे चेहरे पर उठी
फुलझड़ियों की वह जगमगाहट तुम्हारी आँखों से भी नहीं बच सकी थी.
उस रात प्यार के जारी रहने के लिए तुमने न जाने किससे अनगिनत दुआएँ मांगी
थी.
लेकिन अचानक हमारी जिन्दगी में ऐसी गमगीन सुबह आई कि उस सुबह तुम मुझे
अपने साथ एक लारी में बिठा कर एक दूर-दराज और अपरिचित इलाके में छोड़
आये.
काश ! हमारी जिन्दगी में वह बदसूरत सुबह कभी नहीं आती और न तुम मुझे उस
अपरिचित इलाके में छोड़ आते. इससे तो अच्छा होता तुम मुझे समन्दर में
डुबो देते या किसी ऊँचे पहाड़ से नीचे धकेल देते ताकि मेरी हड्डियों तक
का पता नहीं चलता. और मुझे तुम्हारे बिछोह की तड़पन से मुक्ति मिलती.
मैं आज तक इस पहेली को नहीं सुलझा सकी कि तुमने ऐसा क्यों किया, पता नहीं
तुम्हें इतनी जल्दबाजी क्यों थी कि तुमने अपने सारे निर्णय तुरत-फुरत कर
लिये तथा बड़ी बेरहमी से मुझे अपने से अलग कर दिया. और अपने इर्द-गिर्द
एक ऐसी लक्ष्मण रेखा खींच दी कि मैं चाहुँ तब भी उसे लांघ नहीं सकूं.
मुझे नहीं मालूम था, कि तुम इतने कायर और डरपोक इन्साम हो, जो बरसो तक
साये की तरह मेरे साथ रहने के बावजूद किसी के भयाक्रान्त करने पर मुझसे
विरक्त हो जाओगे, और मेरे मन की थाह तक नहीं लोगो कि मेरे अन्दर कितना
बड़ा तूफान मचल रहा है.
मैं सोच भी नहीं सकती थी कि जिस इन्सान को मैं इतना बोल्ड समझती थी. वह
अन्दर से इतना लिज-लिजा होगा, कि अपने सारे जज्बात देखते ही देखते आग की
भेंट चढ़ा देगा.
शायद तुम सोच रहे होंगे, आनन्द कि मैं आज तुम्हारे लौट आने का इन्तजार कर
रही हूँ. आगर तुम ऐसा कुछ सोच रहे हो तो यह तुम्हारी गलतफहमी है. और यही
गलतफहमी एक दिन तुम्हें बर्बाद कर देगी. वैसे तुम्हारे लौट आने के सभी
वादे मुझे आज भी अच्छी तरह याद हैं. मैंने तुम्हारे उन वादों को चुन चुन
कर यादों की गठरी में बांध लिया है. एक दिन यादों की उस गठरी को मैं किसी
समन्दर में डुबो आऊँगी.
अब जब कुछ कहने ही लगी हूँ तब सब कुछ कह ही डालूं ऐसा मेरा मन कह रहा है.
सुनो, तुम आकर जिस कुर्सी पर बैठा करते थे, मैंने उसे हटा दिया है.
कुर्सी ही क्या वह हर चीज़ जो तुम्हें अच्छी लगती थी, मैंने नष्ट कर दी
है. और कमरे को पूरी तरह बदल डाला है.
कुर्सियों की जगह सोफा सैट ने ले ली है. फर्श पर दरी की जगह गलीचा बिछा
दिया है. तुम जिन बर्तनों में खाना खाते थे जिस मग में बड़े चाव से चाय
पीते थे और वह प्यारा सा कांच का गिलास जिसके बगैर तुम्हारे हलक में पानी
नहीं उतरता था, सभी तोड़ फोड़ दिये हैं. और उनका स्थान मॉड्रन क्राकरी ने
ले लिया है.
तुम्हारी कुर्सी के सामने जहाँ टेबल पड़ा रहता था वहाँ अब एक खूबसूरत
फ्रिज रखा है. तथा सामने वाले कोने में वेस्टर्न का कलर्ड टी.वी.
शोभायमान है. और सुनों-हमारे नाम मारूती कार एलाट हो चुकी है और आनन्द.
तुम तो मुझे कुछ दे नहीं सके. सिवाय झूठे आश्वासनों के पर उन्होंने गांधी
नगर में जो फ्लेट खरीदा है, वह मेरे नाम कर दिया है. हम बहुत जल्द उस नये
फ्लेट में शिफ्ट करने वाले हैं. बोलो! तुम्हें भूल जाने के लिए इतने सारे
सुख क्या कम है ?
अब उठती हूं, बहुत सारे काम करने हैं, कहने के लिए मेरे पास अभी बहुत
कुछ है, पर तुम्हारे जैसे खुदगर्ज और गैर जिम्मेदार इन्सान के लिए अपने
बहुमूल्य शब्दों का खजाना खर्च क्यों करू,
दिन ढलने लगा है, शाम घिर रही है, खूबसूरत और पुरबहार, मुझे नहा कर तैयार
होना है, उनके आने का वक्त हो गया है, वे आते ही मुझे अपनी बाहों में भर
लेगें और चुम्बनों की बौछार कर देंगे,
उनके आने के बाद हम एक पार्टी में जायेंगे, जहां एक रंगीन शाम अपने
सम्पूर्ण यौवन के साथ हमारा इन्तजार कर रही होगी, तुम तो जानते हो मैं
ड्रिंक्स नहीं करती, पर पार्टी में मैं जम कर जाम चढ़ाऊंगी, क्योंकि आज
की ऊँची सोसायती में शराब पीनी आधुनिकता का पर्याय बन गया है,
आनंद ! आज मैं बहुत खुश हुं, मेरे पास सब कुछ है, सिर्फ तुम्हारे अलावा,
मैंने ये सारे खूबसूरत सपने तुम्हारे साथ देखे थे, सपने तो पूरे हो गये,
लेकिन तुम मुझसे छिन गये, और तुमने जो जख्म मुझे दिये आज भी उनका दर्द रह
रह कर कोसता रहता है, और मैं इतने सारे सुखों के बावजूद खाली खाली मन लिए
किसी अभिशप्ता की तरह पगलायी सी इधर-उधर फिरती हूँ,
