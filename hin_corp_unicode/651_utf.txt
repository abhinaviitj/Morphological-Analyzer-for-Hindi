<ळिटेरटुरे><णोवेल्><ठ्हकुर् ढेवेस्ह्><झन्गट्ह><१९८६><अनि फ्रकस्हन्><णेत् ढेल्हि><९०-९७><२२५०><ठ्हकुर् ढ्., झन्गट्ह, णो>

+ शोभा कुछ बतला नहीं पा रही है. बस इतना ही कि शकुन लौटकर मेरठ आ गई थी और
अपनी छुट्टियाँ पूरी होने से दो-चार दिन पहले ही उसने स्कूल 'ज्वाइन' कर लिया
था. शोभा उसके बाद शकुन के पास ज्यादा रही ही नहीं. वह दिल्ली में नौकरी कर रही
थी. बस कभी-कभी किसी शनिवार को मेरठ आती और रविवार को शाम को लौट जाती. उसे
शकुन से उसके अतीत के बारे में कहने का साहस ही नहीं होता था. शकुन ने भी जैसे
उस दुर्भाग्य को अपने अन्तस् के किसी कोने में समेट लिया था. वह उस विषय पर
किसी से कुछ नहीं कहती. साथ ही यह भी नहीं चाहती कि कोई उसके बारे में या उसके
भविष्य के बारे में उससे कोई चर्चा करे.
दिनों के प्रहर और महीनों के दिन उसी तरह खाली-खाली और उदास-उदास से बीतते चल
रहे थे.
लेकिन इस खालीपन और उदासी से मेरा काम तो नहीं चल सकता . मुझे तो शकुन के भीतर
झाँकना होगा . देखना होगा , वहाँ कैसी आँधी चल रही है. और शकुन किन हथियारों से
उसका मुकाबिला कर रही है.
मैं इसी बिन्दु को लेकर सोचता रहता हूँ. एक दिन, दो दिन, तीन दिन. और कई सारे
और दिन. तभी एक दिन अचानक ऐसा लगता है कि मेरे सामने शकुन की चेतना-वीथियाँ खुल
गई हैं...और मुझे बहुत कुछ साफ-साफ दीखने लगा है. फिर धीरे-धीरे यह दीखना
अक्षरों, शब्दों और वाक्यों में बहने लगता है...
सब कुछ कितना जल्दी समाप्त हो गया. मैं अपने घौंरदे की पूरी कल्पना भी नहीं कर
पाई थी कि एक अंधड़ आया और उस दरख्त को जड़ से उखाड़ ले गया जिसके सहारे मैं
अपनी दुनियायी जिन्दगी की बेल चढ़ाना चाह रही थी. पलक झपकने में देर हो सकती
है, आँधी आने में उतनी भी देर नहीं और विनाश मेरी आँखों के आगे जाकर खड़ा हो
गया...क्या ज़िन्दगी पाई मैंने भी; लेकिन कैसे न कहूँ, इसी का नाम ज़िन्दगी है.
एक घटना घटी और पूरी ज़िन्दगी निष्क्रिय हो गई. मेरे चारों ओर ज़िन्दगी खेल रही
है और मैं अपने को ठहरे हुए पानी-सा निश्चल महसूस कर रही हूँ. दुनिया आगे बढ़
रही है, मैं रुक गई हूँ. सबके लिए सब कुछ है, मेरे लिए कहीं कुछ नहीं रह गया
है. मैंने चाहा था, मैं भी सूरजमुखी की खेती करूँगी. मैंने मन की धरती को कितने
मोह के साथ जोड़ा था; सपनों की खाद और आकांक्षाओं का पानी दिया था उसे...लेकिन
यह क्या हुआ कि उसमें बबूल उग आए. मेरे चारों ओर बबूल उगते आ रहे हैं और मैं
इनके काँटों में उलझती-फँसती अपने को और भी विवश और अकेली मानने के लिए मज़बूर
होती जा रही हूँ.
मेरे लिए इन रातों का कोई मतलब नहीं रह गया है. न निरभ्र आकाश में छाई चाँदनी
का, न इन खेलते हुए तारकों का और न इस गन्ध-~भरे पवन का-किसी का कोई अर्थ नहीं
रह गया हे. रातें ही क्या, दिन भी मेरे लिए अर्थहीन हो गए हैं. लोग कहते हैं,
रातें तक हमेशा रातें नहीं रहतीं. नहीं रहती होंगी. मेरे तो दिन भी दिन नहीं रह
गए हैं. सारी -सारी रात जागती रहती हूँ. सर दर्द से फटा जाता है. मन के भीतर
कराहती रहती हूँ. लोगों के सामने शान्त दीखने की कोशिश में लगी रहती हूँ.
उन्हें जतलाना चाहती हूँ कि मैं सब कुछ भूल गई हूँ. मेरे लिए सब सामान्य हो गया
है...लेकिन क्या सचमुच ऐसा हुआ है? क्या मैं सचमुच सब कुछ भूल गई हूँ? भूल सकी
हूँ? लोग कहते है, सम्बन्ध टूट जाते हैंतो टूट जाते हैं. टूटन की खरोंच जल्दी ही भर जाती है.
लेकिन मैं कैसे कहूँ कि मेरे सम्बन्धों की खरोंच भर पाई है? वे तो
टुकड़े-टुकड़े, कण-कण हो गए. लेकिन फिर भी मैं उन्हें कहाँ भूल पाई हूँ? कितना
भूलना चाहा है मैंने, लेकिन कहाँ सध सका यह भूलना. मुझे तो लगता है, सम्बन्ध
कभी टूटते ही नहीं, टूट ही नहीं सकते. बाहर की टूटन असली टूटन कहाँ होती है,
असली टूटन तो भीतर की होती है. और भीतर मैं अपने सम्बन्ध से अपने को और भी
ज्यादा जुड़ी हुई महसूस कर रही हूँ.... यह जुड़ाव मुझे थका देता है. और यह थकान
मेरी हड्डियों के भीतर तक प्रवेश कर जाती है. कभी-कभी लगता है कि मेरी एक-एक
हड्डी चटकने लगी है. इस चटकने के अहसास को मैं भूल नहीं पा रही हूँ. बहुत-सी
बातें इतनी जिद्दी होती हैं कि उन्हें अपने सोच से कितना ही बाहर रखने की कोशिश
करो, बेशर्मों की तरह आत्मा की देहरी पर लगातार दस्तक देती रहती हैं.
मैंने भाग्य को कभी नहीं माना. भाग्य को मानने का संस्कार ही नहीं मिला. मैं तो
हमेशा इसी बात पर विश्वास करती रही कि इन्सान की कमाई उसका कर्म है. उसकी
मेहनत. उसका विश्वास. उसका सोच. ये सब ही उसकी उपलब्धि को रूप देते हैं. तब
मेरे साथ यह सब क्यों, कैसे हो गया. और मैंने तो कभी अपने लिए, अपनी सामर्थ्य
से कुछ ज़्यादा चाहा भी नहीं था. छोटी-छोटी इच्छाएँ थीं मेरी. छोटे-छोटे सपने.
छोटी-छोटी आकांक्षाएंॅ. एक छोटा-सा घर-परिवार. एक छोटी-~सी फूलों की क्यारी. एक
छोटा-सा मन का सुख. छोटे-छोटे सुखों की कल्पना की थी मैंने. उन सुखों की,
जिन्हें हम पूरा कर सकते थे. लेकिन कुछ भी पूरा नहीं हो पाया. शुरू होते ही सब
पर गाज गिर गई. ऐसा क्यों हो गया? लोग तो बड़ी-बड़ी आकांक्षाएंॅ रखते हैं,
बड़े-बड़े सपने देखते हैं. छोटी-छोटी उपलब्धियों की कामना करने को आदमी का
छोटापन समझते हैं. कहीं पढ़ा था, किसी ने लिखा था-'ऊँचे हिमालय के सामने खड़े
होने भर का अपना सुख होता है, उसकी तुलना में ऊँट की पीठ पर चढ़कर चलना भी
हास्यास्पद लगता है.' ऐसे होते हैं लोग. इतनी बड़ी आशा-आकाक्षाएंॅ रखते हैं जीवन
में. छोटी उपलब्धियों को किस आसानी से नकार देते हैं ये...लेकिन मैंने तो ऐसा
कुछ नहीं किया था. अपनी सीमा से बाहर मैं कभी गई ही नहीं...तब? तब?
विभाजन को अपनी आत्मा पर झेला मैंने. अपने खेत, अपने बगीचे, अपना घर, अपनी
गालियाँ छूट गई. पिताजी का साथ पहले ही छूट गया था. विभाजन में कितने ही
सम्बन्धी छूट गए जो छूटे तो अभी तक मिले ही नहीं. शंकर भाई भी छूट गए. कहाँ
होंगे वे? तीन साल से ऊपर हो गए. उनका कहीं कोई पता नहीं. अम्मा उनके लिए सोचती
रहती है. रोती रहती है...मेरे लिए भी रोती है माँ. सोचती रहती है-अब मेरा क्या
होगा...कम्पून में बिताए गए दो साल बर्फीली चट्टान की गोद में डेरा डालने जैसे
थे...वे दिन भी बीते तो धूप निकलती-सी दिखाई दी थी..धूप की अँगुली को थामने के लिए
आगे आई ही थी कि सारा आँगन काली आँधी से भर गया. आँधी के अँधेरे में अपने
चेहरे की पह-~चान भी जाती रही. बिना चेहरे का इन्सान कैसा लगता होगा. मैं लोगों
को कैसी लगती होऊँगी. क्या सोचते होंगे वे मेरे बारे में...?'
छह महीने हो गए हैं, लेकिन लोगों की आँखों में अभी तक कोई बदलाव नहीं आया है.
जिस आँख में झाँकती हूँ, वहीं मेरे लिए करुणा होती है. करुणा और दया और प्रश्न.
उन आँखों की यह दया और करुणा मुझे और भी कमज़ोर बना देती है. मेरे वजूद को और
भी हल्का कर देती है. कोई नहीं कहता मुझसे-शकुन, जो हो चुका, हो चुका. उठो,
अपनी नई ज़िन्दगी शुरू करो.... सच, कोई ऐसा कहने वाला मिल जाता तो मुझमें कितनी
जान आ जाती. ऐसा शंकर भाई कह सकते थे. उनमें हिम्मत थी. तब मैं अकेले रहकर भी
इस ज़िन्दगी के उजाड़ में अपनी नई आकांक्षा का पौधा रोप लेती...सच, औरत को यहाँ
कितना मजबूर माना जाता है...कितना मजबूर और कितना निरीह! इन व्यवहारों के चलते
मैं और भी कमजोर होती जा रही हूँ...
इस व्यवस्था में औरत ही मजबूर हो सकती है, होती है. मर्द को कोई फ़र्क नहीं
पड़ता. महादेवी अपने अज्ञात, आध्यात्मिक प्रीतम के लिए आज भी कलप रही
है-इतने-इतने सालों के बाद भी. बच्चन ने कोई देर नहीं लगाई-कुटिया उजड़ी तो
कोठी बना ली. मर्द ऐसा ही होता है. सोचती हूँ, मेरा यह कलपना कब तक चलेगा ?
यादों और वायदों के सहारे तो जीवन नहीं जिया जा सकता. जी भी लो तो वह जीवन कहाँ
है ? जीवन तो गति का दूसरा नाम है. ज़िन्दगी-भर कलप कर भी क्या होगा ? जो चला
गया है, वह लौटकर आ नहीं सकता. जिसकी सम्भावना नहीं है, उसके लिए इतना आत्ममंथन
और आत्मसंघर्ष क्यों ? अपने को कमज़ोर बना और दिखाकर भी क्या होगा ? कब तक
लोगों की सहानुभूति और करुणा के बोझ को ढोती रहूँगी ? अब यह सब बड़ा भारी लगने
लगा है.... शकुन, तुम्हें अपना रास्ता खुद ही निश्चित करना होगा . तुम सोचो,
तुम्हीं अकेली दुखी नहीं हो. तुम्हीं पर बिजली नहीं गिरी है...दुनिया कितनी
बड़ी है. इस दुनिया में कितने दुःख हैं. कितने-~कितने दुखी प्राणी हैं यहाँ.
तुम्हारा अकेले का दुःख कोई मायने नहीं रखता...उठो, एक नया स्नान कर लो...और
पुरानी ज़िन्दगी को धो डालो....
कहना आसान है. बहुत आसान है. लेकिन पुरानी ज़िन्दगी को धो डालना क्या इतना सहज
होता है. व्यवहारों की इस दुनिया में मुझ जैसी किसी युवती के साथ 'विधवा'
विशेषण का लगना किसी यातना-गृह में अपनी ही मृत्यु का शिलालेख पढ़ने के सिवा और
क्या है ? मेरे विश्वास की मीनारें बार-बार हिलने लगती हैं. अँगुलियों के
पोरों पर एक अजीब तरह की सुलगन का अनुभव करती रहती हूँ. मन में तूफानों के बवण्डर आते
हैं जो रुकने का नाम नहीं लेते. डबडबाई हुई आँखों से हमेशा रक्त की छाया झरती
रहती है. अकेलेपन का आतंक आदमकद होकर सामने खड़ा रहता है. मैं अपने सपनों और
अपने सच के बीच कीलित होकर रह गई हूँ. कहीं भीतर तहखाने में शब्द उबलते रहते
हैं, लेकिन बाहर नहीं आ पाते. आ पा सकते तो शायद कहीं कुछ होता. मन को बाँधने
की कोशिश में और भी शिथिल होती जाती हूँ. भावनाओं की अनगिन क्यारियाँ-सी बन गई
है, भीतर, बाहर शान्त बने रहना पड़ता है-यह दोहरी जिन्दगी कब तक जीती रहूँगी
मैं !
कभी-कभी मरण इतना मोहक क्यों लगने लगता है ? क्यों ऐसा लगने लगता है कि मौत की
बाँह पकड़कर किसी अँधेरे में कूद जाएँ ? प्राणों की यह शिथिलता इतनी अपनी क्यों
लगने लगती है ? क्यों ऐसा मन में आता है कि हम उन यादों में डूब-खो जाएँ जो
अपने अस्तित्व के क्षणों में भी यथार्थ नहीं थीं.
आज बहुत दिनों बाद पिछवाड़े बगीचे में बैठी. छिपता हुआ सूरज अपनी लाली में बड़ा
करुण लग रहा था. सुख देने वाली करुणा. सोचती हूँ, जब स्नेह उदात्त हो जाता
होगा, तब वह जीवन को इतनी ही उज्ज्वल, इतनी ही शान्त और इतनी ही रइतम आभा से
भर देता होगा. केले के गाछों की हरियाली. अमरूद की पत्तियाँ कितनी घनी हो आई
हैं. गेंदे की क्यारियाँ. सब कुछ पहले जैसा ही सुख देने वाला है. मैं यह सुख
इतने दिनों तक क्यों नहीं देख पाई.
मुझे मानकर चलना चाहिए कि बड़ी से बड़ी घटना एक बिन्दु पर आकर समाप्त हो जाती है .
मुझे भी मान लेना चाहिए कि सब समाप्त हो गया है. कोई किसी के लिए रुका नहीं रह
सकता. तब अपने ही पैरों पर अपने आप बेड़ियाँ डालने से क्या फायदा...ज़िन्दगी
जिस दिशा में मुड़ चली है, ठीक है. ठीक है, इस द्वीप पर भी कुछ समय के लिए
चाँदनी छिटकी थी और फिर अंधकार की कालिमा आकर ठहर गई. लेकिन यह कालिमा भी
कितने दिन तक ठहर पाएगी. चाँद न भी सही, तारों की टिमटिमाहट भी कम सुख देने
वाली नहीं होती. मैं अपनी सीमाओं में इन छोटे-छोटे तारों का ही आवाहन करूँगी.
मेरे छोटे-से अस्तित्व के लिए इनकी रोशनी ही काफी है.... फिर मेरे लिए इतना ही
तो नहीं हे. और भी बहुत कुछ है. मुस्कराती धूप है. हँसते फूलों का पराग है.
बच्चों की नई पीढ़ी है. प्रकृति की एक निश्चित व्यवस्था है. और अब तो सलमा की
प्रेरणा भी है. क्या इनसे सुखी रहने की दिशा नहीं मिल सकती ? दूसरे किनारे पर
पहुँचने के लिए क्या किश्ती का आश्वासन ज़रूरी है ? क्या अकेले, अपनी शइत
के बल पर तैर कर यह दूरी पार नहीं की जा सकती ? आज स्कूल में मिसेज़ सलमा से
बहुत देर तक बातें होती रहीं. उनका दुर्भाग्य तो मुझसे भी बढ़कर है. उनसे बातें
करके बड़ी शइत मिली. तब से अपने भीतर एक विश्वास-सा अनुभव कर रही हूँ. सलमा
एक बच्चे की माँ होकर भी अपने नाम के साथ 'मिस' लगाती हैं और डंके की चोट पर
कहती हैं-'क्या कुमारी बच्चा नहीं जन सकती ? क्या पत्नी को ही बच्चा जनने का
अधिकार है ?' कितनी बोल्ड हैं सलमा ! मैं अभी तक उन्हें क्यों नहीं देख पाई,
क्यों नहीं समझ पाई. उन्होंने, सच-~मुच, मेरी आँखें खोल दी हैं. कितनी बेबाकी
से वे मुझसे कह गईं-~शकुन, टूटे सम्बन्धों के पुल पर मन का बोझ लादकर नहीं चला
जा सकता. हल्की रहो, अपनी आत्मा में भी और अपने व्यवहार में भी; और तुम नदी तो
क्या, सात समुन्दरों को भी पार कर जाओगी.
मैं भी कितनी पागल हूँ जो दुःख की एक गढ़िया को ही समुन्दर माने बैठी रही. ऐसे
तो सारी ज़िन्दगी गुजर जाएगी और मैं यहीं की यहीं एक सुलगते मुकाम पर ठहरी
रहूँगी. सलमा बहन, मैं कोशिश करूँगी, तुम्हारे बतलाए रास्ते पर चल सकूँ. मुझे
अब अपने दुःख छोटे लगने लगे हैं.
अप्रैल की दोपहर है और परीक्षाएंॅ हो चुकी हैं. स्टॉफ रूम खाली-खाली-सा है.
शकुन परीक्षा की कापियाँ जाँच रही है. सोचती है, जितनी जल्दी यह काम खत्म हो
जाए; फिर कुछ और भी काम निपटाने हैं-~अगले साल का टाइम-टेबल तैयार करना है. हर
साल उसे यह जिम्मेदारी मिलती है. पहले बड़ी मुश्किल होती थी. अब अभ्यास हो गया
है. ज्यादा अड़चन नहीं आती. फिर भी, समय तो लगता ही है...कुछ समय पहले उसने
चपरासी से चाय लाने के लिए कहा था. वह अभी-अभी चाय की प्याली रख गया है. शकुन
ने सर उठाकर प्याली की ओर देखा है और फिर काम में लग गई है...
तभी सलमा स्टॉफ रूम में आती है और वहीं दरवाज़े पर से चिल्लाती है-अरे शकुन,
तुम हो.
शकुन आँखों से चश्मा उतारती है. उसकी ओर देखती है और कहती है-हाँ, मैं हूँ. और
फिर दोनों हँस पड़ते हैं.
-चाय अकेले-अकेले पी जा रही है.
-नहीं जी, ऐसी भी क्या बात है. तुम्हारे लिए भी मँगवाती हूँ.
-अरे रहने दो. मैं खुद मँगवा लेती हूँ....
-उसमें क्या फ़र्क पड़ता है.-और शकुन चपरासी को बुलाकर चाय लाने के लिए कह देती
है.
-छुट्टियों में कहीं जा रही हो ?-सलमा पूछती है.
-जाना कहाँ है ? यहीं मक्खियाँ मारेंगे.
-क्यों, तुम्हें मालूम नहीं है क्या ? इस बार स्टॉफ की कुछ टीचर्स नैनीताल जा
रही हैं. दो हफ्ते का प्रोग्राम है. तुम भी चलो...अच्छा साथ रहेगा...कुछ चेंज
भी हो जाएगा.
-देखूँगी...अभी कुछ पक्का नहीं कह सकती. घर में भी पूछना पड़ेगा.
-पूछ लो. लेकिन चलना है. बस. मैंने कह दिया. मैं आज ही तुम्हारा नाम मिसेज
बनर्जी को दे दूँगी.
-प्लीज़, अभी नहीं सलमा. ज़रा घर मे...
-अरे भाई, घर में मैं पूछ लूँगी. उनकी परमीशन दिलाने का जिम्मा मेरा रहा.
बस....
-लेकिन...
-लेकिन-वेकिन कुछ नहीं. बस चलना है...
