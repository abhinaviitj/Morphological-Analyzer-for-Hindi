<ःइन्डि ळिटेरटुरे><छ्हिल्ड्रेन्'स् ळिटेरटुरे><ठेएर्ट्ह्रम् भ्हनोट्><इक्रम् आउर् भेटल्><१९८८><ढ्रेअम्लन्ड् फुब्लिचटिओन्><ढेल्हि><२-१०><२१४०><भ्हनोट्,ठ्-इक्रम् आउर् भेटल्-छ्ळ्-औ>

राजा विक्रमादित्य ने पेड़ से शव को उतारा और उसे कन्धे पर रख कर चल
पड़ा.
रास्ते मे बेताल बोला "लगता है विक्रम ! तू मेरे इस तरह बार-बार लौट आने
से परेशान हो उठा है. अत: मै तुझे एक ऐसी कहानी सुनाता हूं, जिससे दिल भी
बहल जाए तथा साथ ही तू कुछ सीख भी सके."
ऐसा कहकर बेताल ने यों कहानी सुनाना शुरू कर दिया:
पुण्यपुर नामक नगर मे राजा बल्लभसेन का राज्य था. उसका मन्त्री
सत्यप्रकाश बड़ा ही बुद्धिमान,दूरदर्शी और वफादार था.
राजावल्लभसेन को एक लत थी-दान देने की. वह बिना सोचे-समझे हर रोज दान में
लाखों रूपये बाँट देता था. यह देखकर मंत्री सत्यप्रकाश को बड़ी चिन्ता
हुई. उसने सोचा, "इस तरह से तो राजकोष बिल्कुल खाली हो जायेगा.
अत: उसने राजा को समझाने के लिए एक उपाय सोचा. राजदरबार के बाहर उसने एक
सूचनापट लगवा दिया और उस पर अपने हाथ से लिख दिया, "मनुष्य को संकटकाल के
लिए कुछ धन बचा कर रखना चाहिए."
राजा ने जब सूचनापट को देखा तो सोचने लगा, "यह काम किसका हो सकता है?
शायद मेरे मंत्री का; और किसी की इतनी हिम्मत ही नही. "फिर कुछ सोचकर
उसने उस सूचनापट के नीचे लिख दिया, "भाग्यशाली पर संकट कैसा?"
मन्त्री सत्यप्रकाश ने राजा का लिखा हुआ वाक्य जब दूसरे दिन पढ़ा तो उसने
उस सुचनापट पर लिख दिया-"अगर भाग्य कभी रूठ जाये तो?"
राजा ने जब यह प्रत्युतर पढ़ा तो तुरन्त सूचनापट पर ये लाइने लिख दीं,"तब
तो जमा किया हुआ धन भी चला जाएगा. इसलिए मैं लोगों को दान देना बन्द नहीं
करूंगा." जब मन्त्री ने ये लाइनें देखीं तो सोच में पड़ गया,"अब तो जो
भाग्य में होगा, वह होकर ही रहेगा. मैं किसी के भाग्य के लिखे को कैसे
मिटा सकता हूं."
परन्तु उसने उस नगर से चले जाने का निर्णय किया और एक दिन राजा से आज्ञा
लेकर अपनी पत्नी के साथ तीर्थ यात्रा के लिए चल पड़ा.
रास्ते में मन्त्री को समुद्र पार करना पड़ा तो उसने समुद्र में एक
विचित्र घटना घटते देखी. उसने समुद्र के बीचों-बीच सोने का एक पेड़ ऊपर
को निकलते हुए देखा, इस पेड़ के पत्ते और टहनियां सोने की थी. वृक्ष का
नीचे का भाग मुंगे व मोतियों का बना था और उसके फल हीरे-जवाहरात के बने
थे. उस पेड़ पर एक सुन्दर युवती बैठी वीणा बजा रही थी.
कुछ ही देर में वह पेड़ उसी समुद्र में डूब कर एकाएक गायब हो गया.
मन्त्री अचम्भे में पड़ गया तथा वहीं ठहर गया.
दूसरे दिन वह फिर समुद्र के किनारे पहुंचा तो उसने वही पेड़ फिर समुद्र
से निकलते देखा. अत: उसने एकदम समुद्र में छलांग लगा दी. वह तैरता हुआ उस
सुन्दरी के पास पहुंचा और उससे उसका परिचय पूछा.
उस युवती ने बताया, "मै एक नाग कन्या हूँ. हर रोज मैं यहां सैर के लिए
आती हूं क्योंकि मुझे मर्त्यलोक के आदमी बहुत पसन्द है."
इतना परिचय पाने के बाद सत्यप्रकाश अपनी तीर्थ-यात्रा अधूरी ही छोड़कर
वापस अपने नगर को लौट गया. उसने राजा को नाग-कन्या वाली सारी घटना बता दी
जिसे वह स्वयं अपनी आंखों से देख कर आया था.
मन्त्री की बात सुन कर राजा भी वहां पहुंचा. उसने जब वह दृश्य देखा तो
उससे भी न रहा गया. वह समुद्र में कूद पड़ा और उस नाग कन्या के पास जा
पहुंचा.
उस समय मन्त्री सत्यप्रकाश भी राजा के साथ था. उसने तट पर खड़े-खड़े देखा
कि वह नाग-कन्या राजा को अपने साथ ले गई क्योंकि वह एक राक्षस के कब्जे
में थी. उस नाग-कन्या को मुक्त करने के बदले में वह राक्षस राजपाट मांगता
था जो उस कन्या के पिता के पास नहीं था. राजा को जब इस बात का पता चला तो
उसने अपना सारा राजपाट देकर उस नागकन्या को उस राक्षस से छुड़ाने का वचन
दे दिया.
काफी दिन तक मन्त्री समुद्र के किनारे बैठा राजा के लौटने का प्रतीक्षा
करता रहा लेकिन राजा वापस न लौटा. मन्त्री को बड़ा दु:ख पहुंचा और उसने
वहीं पर अपने प्राण त्याग दिए.
इतनी कहानी सुनाने के बाद बेताल चुप हो गया. फिर उसने राजा विक्रमादित्य
से प्रश्न किया "बता विक्रम! मन्त्री के मरने का रहस्य क्या था और उस
नागकन्या को क्या दण्ड मिलना चाहिए जिसकी वजह से मन्त्री ने अपने प्राण
त्यागे? जल्दी बता, वरना मैं तेरा सिर टुकड़े-टुकड़े कर दूंगा."
तब राजा विक्रमादित्य ने उसे अपना फैसला यों सुनाया, "बेताल ! मन्त्री
अपनी ही बेवकूफी के कारण मर गया. उसे जब यह मालुम था कि राजा महादानी है
और दूसरों का दु:ख नही देख सकता तो उसे न ही समुद्र वाली घटना के विषय
में राजा को बताना चाहिये था और न ही राजा को वहां लेकर जाना चाहिए था.
राजा को ले जाकर मन्त्री ने जो भूल की थी, उसका प्रायश्चित करने के लिए
उसने अपने प्राण दे दिए. उसने सोचा-राजा को उसके साथ न देखकर सारी प्रजा
उसी को दोषी ठहराएगी कि उसके कारण ही सारा राजपाट चला गया और प्रजा अनाथ
हो गई. इसी कारण मन्त्री ने आत्महत्या कर ली. इसमें उस नागकन्या का कोई
दोष नहीं. वह बिल्कुल निर्दोष है."
"तो फिर दोष किसका था? राजा का?"
"नहीं, बेताल ! राजा का भी कोई दोष अगर था तो स्वयं मन्त्री का. वह खुद
अपनी मौत के लिए जिम्मेदार था. जो मनुष्य दूसरे के जीवन से शिक्षा नहीं
लेता, उसका यही अन्त होता है."
"तूने ठीक कहा, विक्रम ! तू सचमुच उचित न्याय करता है - इसलिए अभी तक
जिन्दा है वरना कब का तू मेरे हाथों मारा जाता. लेकिन मैं क्या करूं?
अपनी शर्त से मजबूर हूं. तू बोला और मैं जा रहा हुं." ऐसा कहकर बेताल फिर
लौट गया और उसी पेड़ पर उलटा जा लटका.
"ठहर जा धोखेबाज ! मैं अभी तुझे बताता हूं."यह कहकर विक्रमादित्य उसके
पीछे-पीछे चल पड़ा.
अधिक कर्तव्यनिष्ठ कौन?
राजा विक्रमादित्य पुन: उस पेड़ के पास पहुंचा. उसने शव को नीचे उतारा और
उसे कन्धे पर डालकर चल पड़ा.
कुछ दूर चलने पर शव के भीतर छुपे बेताल ने पूछा,"विक्रम ! आदमी में ऐसी
क्या चीज है जो उसको अन्य जीवों से अलग व श्रेष्ठ बनाती है?"
बेताल के इस सवाल का राजा विक्रमादित्य ने कोई उत्तर न दिया और वह चुपचाप
बढ़ता गया.
राजा को खामोश देख बेताल ने कहा "सुन विक्रम ! मैं तुझे एक कहानी सुनाता
हुं. कहानी सुनने के बाद मेरे एक प्रश्न का उत्तर तुझे देना होगा."
उसके बाद बेताल ने यह कहानी सुनाना शुरू किया.
किसी समय मिथिला नगरी में राजा गुणधिप का शासन था वह बड़ा प्रतापी,
बुद्धिमान और शक्तिशाली राजा था. उसका यश दूर-दूर के देशों तक फैला हुआ
था. यहां तक कि लोग उसके दर्शन करने भी आया करते थे.
एक दिन चिरमदेव नामक राजपूत राजा के दर्शन-हेतु नगर में आया. उसने राजा
से मिलने की बहुत कोशिश की लेकिन मिल नहीं सका. इस तरह एक वर्ष बीत गया.
चिरमदेव के पास जो कुछ भी था - सब खर्च हो गया.
तभी एक दिन उसको पता चला कि राजा शिकार खेलने के लिए जंगल में गया है.
अत: जंगल में राजा से भेंट हो जाने कि संभावना लेकर वह भी जंगल की ओर चल
पड़ा.
उधर राजा गुणधिप एक एक हिरन का पीछा करता हुआ दूर निकल गया. संयोगवश वह
हिरन भी गायब हो गया. राजा निराश होकर लौट पड़ा परन्तु रास्ते से भटक
गया. अन्धेरा भी धीरे-धीरे घना होता गया.
राजा गुणधिप अनुमान से आगे को बढ़ता चला गया लेकिन वह जंगल को पार न कर
सका. हार कर उसने एक जगह अपना घोड़ा रोक दिया. घोड़े को एक पेड़ से बांध
कर राजा स्वयं उसकी जीन को धरती पर बिछाकर उस पर लेट गया. भूख-प्यास से
उसका बुरा हाल था. यद्यपि आसपास जंगली पशुओं का हंगामा था, राजा को उन से
कोई खतरा न था. वह तो भूख-प्यास से व्याकुल हो रहा था.
वहां न तो पानी का कहीं नामोनिशान था और न ही खाने योग्य कोई वस्तु.
भूख-प्यास के अलावा अब उसे यह चिन्ता भी सताने लगी कि न जाने वह किसी
दूसरे देश की सीमा में हो?
आश्चर्य की बात यह थी कि इतना बड़ा प्रतापी और यशस्वी राजा जंगल में
भूखा-प्यासा घोड़े की जीन पर लेटा था. सब तरफ से निराश होने के बाद वह
सुबह होने की प्रतीक्षा करने लगा. तभी राजा को अपने पास कुछ आहट-सी मालूम
पड़ी. वह हड़बड़ा कर उठ खड़ा हुआ और अपनी तलवार खींच ली.
राजा की मणि-जटित तलवार और उसके गले में पड़ी मोतियों की माला दोनों
अन्धेरे में चमक रहे थे.
तभी राजा गुणधिप को किसी भयभीत मनुष्य की कांपती हुई आवाज सुनाई दी, "तुम
कौन हो, भाई?"
राजा ये शब्द सुनकर प्रसन्न हो उठा और बोला, "पहले तुम बताओ - तुम कौन
हो?"
"मैं एक यात्री हुं. लेकिन आप तो कोई राजपुरूष मालूम पड़ते हैं. इस जंगल
में कैसे आ गये?" यह कहता हुआ वह व्यक्ति राजा के पास आकर खड़ा हो गया.
"तुमने कैसे पहचाना, यात्री, कि मैं कोई राजपुरूष हूं?"
"आपकी मणि-जटित तलवार और गले में पड़ी मोतियों की माला देखकर....
तब राजा गुणधिप ने अपना परिचय देने के बाद सारी घटना उस यात्री को सुना
दी.
"आपके दर्शन पाकर मैं धन्य हो गया, महाराज. मैं तो एक वर्ष से आपसे मिलने
के लिए तरस रहा था. आज मुझे जब पता चला कि आप जंगल में शिकार खेलने गये
हैं तो मुझे से रहा नही गया और आपको खोजता हुआ यहां तक चला आया." इतना
कहने के बाद चिरमदेव ने अपनी सारी कहानी राजा को सुना दी और फिर कहा,"अब
आप कोई चिन्ता न करें, महाराज ! जंगल से बाहर जाने का रास्ता मुझे मालुम
है. लेकिन इस वक्त तो आप भूखे - प्यासे होंगे इसलिए जो कुछ रूखा-सुखा
मेरे पास है, उसे ग्रहण करें." चिरमदेव ने सुखी रोटियां और सब्जी राज के
आगे रख दी. राजा बहुत भूखा था - इसीलिए उसने उन रोटियों को अमृत समझ कर
बड़े चाव से खा लिया.
तब चिरमदेव ने नम्रतापूर्वक कहा, "महाराज ! अब आप विश्राम करें. मैं पहरा
देता हूं."
राजा निशिंचत होकर लेट गया. चिरमदेव ने राजा को बताया, "मेरा नाम चिरमदेव
है. मैं अनाथ हूं. मां-बाप नही रहे तो बड़े भाई की पत्नी ने घर से निकाल
दिया और मेरे हिस्से की जमीन भी हड़प ली. मैं आपकी राजधानी में नौकरी की
तलाश में आया था." राजा गुणधिप ने उस समय कोई जवाब नहीं दिया और थका होने
के कारण जल्दी सो गया. सुबह उठकर राजा ने चिरमदेव को अपने घोड़े पर
बिठाया और अपनी नगरी को लौट पड़ा.
राजधानी पहुंचने पर गुणधिप ने चिरमदेव को अपना सलाहकार नियुक्त कर दिया.
उसको रहने के लिए एक महल भी दे दिया और उसकी सेवा के लिए राज्य की ओर से
दास-दासियों का प्रबन्ध भी कर दिया.
एक दिन चिरमदेव नगर भ्रमण को निकला. उसने एक सुन्दर कन्या को तालाब से
पानी भरते देखा. कन्या इतनी सुन्दर थी कि वह उस कन्या को एकटक देखता ही
रह गया.
तभी उस सुन्दरी ने चिरमदेव के पास आकर पूछा, "क्या मैं तुम्हें पसन्द
हूं?" "जी हाँ." "मुझसे विवाह करोगे?"
"अवश्य करूंगा."
"तो फिर कल तुम इसी समय यहां आना. मैं अपनी माँ को साथ लाऊंगी. " यह कहकर
वह कन्या अपना घड़ा लेकर वहां से चली गई.
चिरमदेव उसकी बात सुन कर हैरान रह गया. वह वहां से सीधा राजमहल पहुंचा और
सारी की सारी घटना राजा को कह सुनाई.
राजा ने उसकी बात सुनने के बाद कहा, "ठीक है. कल मैं भी तुम्हारे साथ
चलूंगा, चिरमदेव."
अगले दिन राजा गुणधिप चिरमदेव के साथ जब तालाब के किनारे पहुंचा तो वह
कन्या अपनी माँ के साथ खडी चिरमदेव का इन्तजार कर रही थी.
उसने जब राजा गुणधिप को देखा तो पूछा, "तुम्हारे साथ यह दूसरा युवक कौन
है?"
"यह मिथिला नगरी के राजा गुणधिप हैं ; इन्हें प्रणाम करो, "चिरमदेव ने
उत्तर दिया.
तब कन्या ने राजा को प्रणाम किया और कहा, "मैं तो राजा गुणधिप से ही
विवाह करना चाहती हूं."
राजा गुणधिप उस कन्या की बात सुनकर चौंक पड़ा.
चिरमदेव को भी आश्चर्य हुआ. वह बोला,"महाराज ! यह कन्या जब आपका वरण करना
चाहती है तो आप ही इससे विवाह कर लें."ऐसा कहकर चिरमदेव वहां से हट कर
दूर जा खड़ा हुआ.
तब राजा ने उस कन्या को समझाया और कहा, "तुम जैसी सुन्दर युवती केवल
चिरमदेव के ही योग्य है. कल तक तो तुम उसी से विवाह करने के लिए तैयार
थीं, फिर एकाएक तुमने अपना विचार क्यों बदल दिया.?"
"इसलिए कि मैं महलों में रहना चाहती हूं और जीवन का सुख भोगना चाहती हूं,
महाराज!"कन्या बोली.
"तुम महलों में ही रहोगी. चिरमदेव को मैंने रहने के लिए महल दे रखा है.
आज से वह उसका हुआ." - राजा के जोर देने पर वह कन्या चिरमदेव से शादी
करने के लिए तैयार हो गई और दूसरे दिन चिरमदेव और उस कन्या का विवाह हो
गया.
इतना कहने के बाद बेताल खामोश हो गया और फिर उसने राजा विक्रमादित्य से
प्रश्न किया,
"बोल विक्रम ! किसका ईमान श्रेष्ठ था? चिरमदेव का, जो राजा को वह कन्या
सौंपने के लिए तैयार हो गया या राजा का, जिसने कन्या के रूप को देखने के
बाद भी उसे चिरमदेव से ही विवाह करने का अनुरोध किया? जल्दी बता वरना मैं
तेरे सिर के टुकड़े-टुकड़ कर दूंगा."
राजा विक्रमादित्य इस प्रश्न का उत्तर देना नहीं चाहता था मगर न्याय के
प्रश्न पर वह खामोश भी नहीं रह सकता था. इसलिए बोला,"बेताल !तुमने इस
कहानी को सुनाने से पहले मुझसे एक प्रश्न किया था कि आदमी में ऐसी क्या
चीज हैं जो उसको अन्य जीवों से अलग व श्रेष्ठ बनाती है?"
"हां - पूछा था, लेकिन उसका तुमने कोई जवाब नहीं दिया था."
"तो अब सुन उस प्रश्न का उत्तर. आदमी में वह चीज है - ईमान, जो उसे अन्य
जीवों से अलग और श्रेष्ठ बनाये हुए है. इसमें राजा का ईमान ही श्रेष्ठतर
था? राजा को अपनी प्रजा के सुख-दुख का पूरा-पूरा ख्याल रखना चाहिये. यही
गुण राजा को प्रजा से अलग करता है और उसे श्रेष्ठ बनाता है. इसलिए राजा
का यह कर्तव्य था कि वह उस कन्या को समझा कर उसका विवाह चिरमदेव से
करवाता. उसने अपना कर्तव्य निभाया. इसीलिए राजा का ईमान चिरमदेव से
श्रेष्ठतर हुआ."
