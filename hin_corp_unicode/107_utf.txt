<ःइन्डि ळिटेरटुरे><छ्हिल्ड्रेन्'स् ळिटेरटुरे><घुलब् घोउस्><खट्ग्हर><१९८८><फिटम्बर् फुब्लिस्हिन्ग् छो, (ळो ऊप्हर्)><णेत् ढेल्हि><७ - १२><१८५०><घोउस्, घ् - खट्ग्हर - छ्ळ् - औ>

चंद्रम् झरोखे से कैदी की तरह बाहर झांक रहा था. उसकी उम्र आठ साल की
होगी. दो महीनों से वह इसी होटल में काम कर रहा है. गिलास मांजकर एक-एक
करके मेज़ पर धरते हुए, बीच में झरोखे से बाहर खड़ी उत्सुकता के साथ झांक
रहा है.
झरोखे के बगल में काफी खाली जगह है. जिस में होटल के मालिक के बच्चे
बैडमिन्टन खेल रहे हैं. नैट हवा के झोंकों के साथ झूल रहा है. चिड़िया
बल्ले से टक्कर खाती हुई क्षण भर में इधर से उधर और उधर से इधर एक सुंदर
पक्षी की तरह उड़ते हुए नजर आ रही है. इसके साथ बच्चों की चहल-पहल,
उछल-कूद उसकी आंखों में एक सुंदर सपना बन समा जाता है.
चंद्रम् के हाथ-पैर काम नहीं कर पा रहे हैं. वह मां से बिछुड़े बछड़े की
भांति छटपटा रहा है.
उसे ख्याल आता है कि मैं भी एकाध घंटा खेल सकूं तो कितना अच्छा हो. लेकिन
मालिक राक्षस की तरह अंदर ही तो रहता है. उसे इस बात का हमेशा डर रहता है
कि यदि वह अपना पैर बाहर रखेगा तो मालिक उसकी टांग तोड़ देगा. इसी डर ने
उसे वहीं बांध रखा है. फिर भी वह अपनी इच्छा को काबू में नहीं रख पा रहा
है. बीच-बीच में झरोखे से खेल का तमाशा देख रहा है. चंद्रम् काम करते हुए
भी बाहर देख रहा है. चिड़िया ऊपर उठी...इस तरफ आ गई, फिर इस तरफ से लड़के
ने जोर का शॉट मारा. चिड़िया जमीन पर जा गिरी. अचानक बच्चों ने शोर
मचाया.
वह खुशी की लहर चंद्रम् तक आ पहुंची. चंद्रम् के दोनों हाथ एक साथ ऊपर उठ
गए. हाथ में से सब गिलास जमीन पर गिरकर चूर-चूर हो गए.
आहट पाकर मालिक चंद्रम् के पास दौड़ पड़ा. चंद्रम् डर के मारे कांपने लगा
और टूटे हुए शीशे के टुकड़ों की तरफ देखता रहा. मालिक ने गुस्से में आकर
जोर से एक लात जमायी. चंद्रम् टूटे हुए शीशे के टुकड़ों पर जा गिरा. उसके
दोनों हाथ और पेरों में शीशे के टुकड़े चुभ गए और खून बहने लगा.
"उठ, उठ ! सूअर का बच्चा ! दिन में कितने गिलास तोड़ेगा ? इस महीने का
पैसा काटूंगा....कितनी बार कह चुका हूँ कि तू खेल की तरफ न देखा
कर....फिर भी तू सुनता कहां है....रंडी की औलाद..... मालिक गालियां देता
ही रहा.
चंद्रम् आंसू बहाते हुए रोने लगा. वह हिचकियों को रोकने की कोशिश करते
हुए, खून से सने बदन को निहारते हुए, चुपचाप एक कोने में जाकर खड़ा हो
गया. उसके लिए यह सब रोजमर्रा की बात है. पिटाई तो हमेशा चलती ही रहती
है.
उसके छोटे-से दिमाग में तरह-तरह के ख्याल आने लगते हैं...गुस्सा, द्वेष!
जब से उसके मां-बाप ने उसे इस नौकरी में फंसाया, उसकी मुसीबतों का तांता
शुरू हुआ है.
रामविलास होटल के प्रोप्राइटर रामाराव ने कहा - "चलो, तुम्हारे बेटे को
भरपेट खाना और तुम्हें हर महिने पंद्रह रुपए दूंगा."
संजीवी के मुंह से बात नहीं नकली.
बाप के बगल में खड़े आठ बरस के लड़के को ऊपर से नीचे तक देखते हुए
रामाराव ने पूछा - "आखिर यह छोकरा कुछ काम करेगा या पेट भर खाकर बछड़े की
तरह सो जाएगा ?"
अपने बेटे की बछड़े से तुलना करना संजीवी को अच्छा नहीं लगा. फिर भी
गुस्से को निगलना ही पड़ा. ऊपर से संजीवी को यह डर भी था कि कहीं यह सौदा
हाथ से छूट न जाए. बच्चे को पेट भर खाना मिलेगा और अपने को हर महीने
पंद्रह रुपए. बच्चे को तो वह खुद खाना खिला नहीं पाएगा. उसे अभी से काम
में लगाऊं तो जीने का आसरा मिलेगा और खुद को पंद्रह रुपये की आमदनी होगी.
परिवार के गुजारे में ये पैसे भी काम आएगें ही. बेटे को स्कूल से छुड़ाकर
ले आया था. जरूरतें उसे गले पर दाब दे रही थीं - वह क्षण भर मौन रह गया
था.
दूसरे ही क्षण संभलकर रामाराव के सवाल का जवाब दिया - "काम क्यों नहीं
करेगा बाबूजी. खूब करता है."
संजीवी की बातों पर भरोसा रखते हुए रामाराव ने लड़के से पूछा - "ऐ,
छोकरे, तेरा नाम क्या है ?"
"उसका नाम चंद्रम् है बाबूजी!" पहले संजीवी ने ही विनयपूर्वक उत्तर दिया.
चंद्रम् को यह सब बड़ा अजीब-सा लग रहा था. वह अपने बाप और रामाराव की तरफ
बारी-बारी से देख रहा था.
थोड़ी देर तक दोनों के बीच में बातें चलती रहीं.
अंत में रामाराव ने कहा - "ठीक है, चलो रात को लड़का यहीं सो जाएगा."
पांच रुपये का एक नोट निकाल कर संजीवी के हाथ में थमा दिया.
संजीवी बड़ा खुश हो गया. बच्चे से कहा - "सावधानी से काम करना. मालिक जो
काम कहेगा, सो करते रहना. पेट भर खाना खिलाएंगे, इडली, दोसा वगैरह भी
मिलेगा." बेटे को समझा-बुझाकर वह अपने घर चला गया.
हां, ठीक उसी दिन से शुरू हुआ है चंद्रम् का कारावास. श्रम राक्षस ने
चंद्रम् के बाल-जीवन पर अपना शक्तिशाली पंजा जोर से गाड़ दिया था.
पंख-~टूटे पंछी की तरह, माचिस के डिब्बे में कैद जुगनू की तरह वह छटपटाता
रहा.
काम....काम...काम! तड़के चार बजे से रात को ग्यारह बजे तक काम ही काम.
सिर्फ आधे घंटे भर के लिए भी उसे खेलने के लिए नहीं छोड़ता मालिक. कुछ
हरकत हुई तो बस मालिक पीटता. सवेरे जब लड़के बाहर खेलने लगते हैं, तब
उसका मन अपना वश छोड़ देता है. उसका दिल खेलने के लिए मचल उठता है. उस
समय हाथ से गिलास या प्याला अपने आप छूट जाता है और फिर लातें, घूंसे....
रात को सात बजे ही नींद उसके सर पर सवार हो जाती है, फिर भी आराम से सोने
के लिए उसे फुरसत कहां मिलती. नींद में ही मेज साफ करता, पानी भरता,
गिलास-बर्तन मांजता, जूठे पत्तल उठाता.... नींद को वह काबू में नहीं रख
पाता. इसीलिए अक्सर हाथ से कोई न कोई चीज़ छूट जाती या कुछ न कुछ हो ही
जाता फिर मालिक से धुनाई. शाम को उसे खाना जल्दी इसीलिए नहीं खिलाते कि
वह जल्दी ही सो जाएगा. सब काम खत्म होने तक उसे कुछ होश नहीं रह जाता.
कहीं किसी कोने में लुढ़क कर, पांव पेट में ठूंसकर सो जाता. किसी को यह
ख्याल नहीं रहता कि उसने खाना खाया है या नहीं. सुबह चार बजते ही मालिक
एक लात मार कर जगा देता. रात को होटल में जो बासी चीजें रह जातीं, उसके
सामने खाने के लिए फेंक जाता.
लात....चाकरी...बस ये दो ही शब्द उसे सोते या जागते याद रहते हैं. सब उसे
केवल एक नौकर मात्र समझते हैं. किसी को यह ध्यान ही नहीं रहता कि वह आठ
साल का बच्चा है.
दिन-ब-दिन उसके मन में ईर्ष्या, द्वेष बढ़ने लगे. खास कर सवेरे हम-उम्र
लड़कों को खेलते हुए देखकर, उसके मन में तनाव पैदा हो जाता है. उसे किसी
रोज भी एकाध घंटे के लिए खलने का मौका नहीं मिला. इन सारे बंधनों से तंग
आकर दो बार वह अपने घर भाग गया था. लेकिन दोनों बार उसके बाप ने उसे फिर
होटल के मालिक के हवाले कर दिया.
बाप के प्रति प्रतिकार...गुस्सा...रोज शान से खेलने वाले सुंदर और नन्हे
से बच्चों के प्रति क्रोध की भावना उसके मन में भर जाती है.
टट.....घंटी बजने लगती है. चंद्रम् चौंक कर नींद से जाग उठता है.
रात को मालिक ने जो लातें मारी, अब भी उसके बदन में दुखने लगती हैं.
अलार्म तो चुप हो गया. लेकिन मालिक अब तक नींद से नहीं उठे, इसलिए
चंद्रम् फिर लेट गया.
बिना नींद के कुछ पल आराम लेने की सोचना भी उसके लिए बड़े भाग्य की बात
लगी. दीवार की तरफ करवट बदल कर गठरी की तरह बोरे में लेट गया. फिर भी उसे
नींद नहीं आई. उसके मन में डर ही डर! बिस्तर से उठने का डर...खेलने का
डर...घर भाग जाने का डर...वहीं ठहर जाने का भी डर.
सूरज के निकलने के पहले उसके मन में डर पैदा हो जाता है. मालिक अब तक
नींद से नहीं उठा. चंद्रम् धीरे-धीरे बाहर आ गया. खाली जगह पर पहुंच कर
खड़ा हो गया. यही जगह है, जहां हर दिन अपने मालिक के लड़के शटलकाक खेला
करते हैं.
उस मैदान में चंद्रम् इत्मीनान से लंबे-लंबे डग भरते हुए चक्कर काटने
लगा. उसका जी चाहता कि मालिक के बच्चों के साथ कुछ खेलूं, रैकेट पकड़कर
चिड़िया को शाट लगाऊं...नैट को प्यार से हाथ से छू लूं. इसी प्रयत्न में
कई बार चंद्रम् ने मालिक से मार खाई थी. मालिक के बच्चे यहां पर खेलने के
लिए थोड़ी देर में आएंगे. लेकिन उसे तो बर्तन मांजना है, उसे बड़ा दु:ख
हुआ.
उसके मन में गुस्सा सुलगने लगा. अचानक उसे एक अजीब काम करने को जी चाहा
है. झट वह ओसारे की तरफ चल पड़ा. चारों तरफ नज़र दौड़ाई ताकि कोई उसे देख
न ले. कहीं कोई नहीं था. वहीं दीवार पर टंगा नैट और रैकेट उठा लिया और
पास में ही मौजूद कुएं के पास जाकर, उसने हौले-हौले से एक-एक करके फेंक
दिया. तब उसे बड़ी तसल्ली मिली.
तभी अंदर से मालिक की चिल्लाहट सुनाई पड़ी. चंद्रम् के चेहरे पर हवाइयां
उड़ने लगीं. तेज़ी से लौटकर चंद्रम् अपनी जगह पर सिकुड़कर लेट गया.
रोज़ की तरह उस दिन भी मालिक बड़बड़ाते हुए चंद्रम् के पास पहुंच गया और
उसकी पीठ पर दो घूंसे मार कर जगाया.
"उठ रे, उठ...भैंस की तरह सो रहा है, सूअर का बच्चा. क्या उठने का वक्त
अभी नहीं हुआ है ?" उस पर गालियों की बौछार होने लगी.
चंद्रम् यथावत् बरतन उठाकर, नल के पास इकट्ठे करके मांजने लगा.
कुछ देर बाद मालिक के बच्चे बाहर आ गए. उन्हें देखते ही चंद्रम् पहले डर
गया. बाद में खुश हो गया - `देखता हूँ बच्चों को आज, कैसे खेलेंगे.' यही
भावना उसके लिए बड़ी खुशी की बात थी.
एक लड़का रैकेट और नैट खोजने लगा. कहीं दिखाई नहीं पड़े. दूसरे ने सारा
घर छान मारा. कहीं कुछ अता-पता नहीं. `कैसे गायब हो गए ?'- हड़बड़ी फैल
गई. बच्चे अपने पिता के पास पहुंचकर शोर मचाने लगे कि रैकेट और नैट गायब
हो गये हैं.
इस बीच में रसोइया पानी भरने के लिए कुएं के पास गया और चिल्लाने लगा -
"बाबूजी! नैट कुएं में लटक रहा है."
बच्चे कुएं के पास चले गए. साथ ही मालिक भी. चंद्रम् द्वारा फेंका गया
नैट कुएं के अंदर एक पत्थर की नोक पर फंस कर वहीं लटक गया था. रैकेट पानी
में डूब गए थे.
"किसने फेंक दिया है, इस में?"
"भला कौन फेंक सकता है ?" सभी के मन में यही सवाल उठने लगा.
वह सब देखते हुए चंद्रम् के मन में हलचल...डर...
मालिक झट से पीछे मुड़ा और कहा - "और कौन! वही तो है चोर का बच्चा..."
चंद्रम् के अंदर बचा-खुचा साहस भी बिखर गया और अब वह थर-थर कांपने लगा.
