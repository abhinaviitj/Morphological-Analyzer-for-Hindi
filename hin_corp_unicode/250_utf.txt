<शोचिअल् श्चिएन्चे><घेओग्रप्ह्य्><णिर्मल्   ंए><१९८९><षड्हक्रिस्ह्न फ्रकस्हन् फ्व्ट् ळ्ट्ड्.><णेत् ढेल्हि><३६ टो ४१><२३००><णिर्मल्  - ःअर्  ंए>

परिचय का यह भ्रम काफ़ी स्वाभाविक है. पुरानी पीढ़ी के भारतीय--हमारे
पिता-पितामह--अँग्रेजों को शासकों के रूप में जानते थे. बदमिज़ाज,
चिड़चिड़े, दूर-दूर रहने वाले दबंग क़िस्म के जीव! अपनी ऐंठ में
थोड़ा-बहुत भद्र पीढ़ी-दर-पीढ़ी हम स्वीकार करते आये थे. मुझे विश्वास
है कि अगर उनकी `खुशमिज़ाजी' या `सनकीपन' की बात मैं अपने पिता से कहता,
तो उन्हें काफ़ी हैरानी होती और शायद वे मेरी धारणा को मेरी सनक ही मानकर
हँसी में टाल देते. और जब मैं अपने पिता की बात कर रहा हूँ, तो एक ऐसे
शिक्षित हिन्दुस्तानी की, जिसने अपनी ज़िन्दगी का सर्वश्रेष्ठ भाग (हर
दिन आठ घंटे--बीस वर्ष) अँग्रेज़ सहयोगियों के साथ एक साथ एक ही दफ्तर
में गुज़ारा था. मुझे याद नहीं आता कि इस दौरान उन्होंने कभी हमसे अपने
किसी अंतरंग `अँग्रेज़ मित्र' के बारे में चर्चा की हो, या उन्हें अपने
घर आमंत्रित किया हो.
इससे अधिक निराली और क्या चीज़ हो सकती है, दो जातियों का दो सौ वर्ष
पुराना लम्बा औपचारिक, दफ़्तरी सम्बन्ध! दफ़्तरी काम-काज के अलावा क्या
वे कभी किसी और चीज़ की चर्चा नहीं करते थे? मैं कभी-कभी विस्मय में
सोचता हूँ कि उनके और हमारे बीच एक गहरा, अभेद मौन था, जिसे न वे छूते
थे. न हम छोड़ते थे. न उनमें इतना आत्मविश्वास जगा पाते थे कि हम उन्हें
खपा सकें. हम उस दंपति की तरह एक घर में रहते थे, जिन्हें तलाक़ देने की
स्वतन्त्रता नहीं, लेकिन वह मुक्त वातावरण भी नहीं, जहाँ वे डर-दबाव बिना
खुलकर एक-दूसरे से प्रेम कर सकें. हम अँग्रेज़ों के उतने ही बंदी थे
जितने वे हमारे. और सही परिचय के रास्ते में यह सबसे बड़ी बाधा थी.
अगर मैं लंदन में न आता, उनके साथ एक शहर में न रहता तो शायद इन सब
पहेलियों के बारे में कभी न सोचता. शायद इसमें मैं अकेला नहीं हूँ. दूसरे
भारतीय-प्रवासी भी--अपने-अपने ढंग से--इसके बारे में सोचते हैं. इसका
अनुभव कुछ दिन पहले हुआ, जब एक भारतीय मित्र ने मुझे बताया कि लंदन आकर
उन्होंने सबसे पहले काम जो किया, वह अपने जूते एक अँग्रेज मोची से साफ़
करवाना था. उनके लिए यह काफ़ी प्रीतिकर अनुभव था. मैं उनके संतोष और सुख
को समझ सकता हूँ, क्योंकि जब तक `साहव' मोची उनके जूतों पर पालिश करता
रहा, काफ़ी खुले और मुक्त भाव से उनके साथ बातचीत करता रहा. सम्भव है,
मेरे इस मित्र की हरकत के पीछे `बदला चुकाने' की हास्यास्पद भावना रही
हो, किन्तु अँग्रेज़ मोची और हिन्दुस्तानी जूते का दो मिनट का यह सम्बन्ध
उन सौ वर्षों के `दफ़्तरी सम्बन्ध' से मुझे कहीं अधिक मानवीय और सहज जान
पड़ा, जो अँग्रेजों और भारतवासियों के बीच रहा था. इन दो मिनटों के
स्वच्छन्द मानवीय आदान-प्रदान में (चाहे उसका माध्यम जूता ही क्यों न रहा
हो) मौन की दीवार अपने-आप ढह गयी थी.
यह आक्समिक नहीं कि हमारे एग्लो-इंडियन साहित्य में अँग्रेजों का
स्वा-~भाविक जीवंत चित्रण कहीं नहीं मिलता--मेरा मतलब `विलायती-साहव' से
उतना नहीं, जितना हाड़-मांस के साँस लेते या भारतीय गर्मी में हाँफते
सचमुच के अँग्रेंजी अँग्रेज़ से है, एक ऐसा आदमी जो छावनी के बँगलों में
मच्छरों और चूहों से डरता रातें गुज़ारता था, जिसे दिन-रात सुदूर-परिवार
की चिन्ता सताती थी, जिसके इर्द-गिर्द हमेशा काले आदमी के विश्वासघात और
विद्रोह का भूत मँडराता था. अपने में बन्द एक कमज़ोर, दयनीय, भयभीत अजनबी
जो भारतीय रीति-रिवाजों की बात तो दूर रही, इस देश की गर्मी का भी
अभ्यस्त नहीं हो सका. श्री नीरद चौधरी के इस कथन में मुझे काफ़ी सच्चाई
दिखायी देती है कि हिन्दुस्तान में अँग्रेजों की बदमिज़ाजी और
चिड़चिड़ेपन के पीछे हिन्दुस्तानी जलवायु का बड़ा हाथ रहा होगा! इंग्लैड
में मुझे यह बदमिज़ाजी या चिड़चिड़ा-~हट कहीं देखने को नहीं मिली.
हम उन्हें अनुशासनप्रिय जाति के रूप में जानते थे. यहाँ आकर महसूस होता
है कि यूरोप में अगर कोई जाति अनुशासन की सबसे ज्यादा खिल्ली उड़ाती है,
तो शायद अँग्रेज़ हैं. वे लाल बत्ती के सामने रुकने वाले लोग नहीं. एक
जर्मन या रूसी के लिए पुलिस सत्ता और आदर का प्रतीक है, एक अँग्रेज़ के
लिए रास्ता पूछने की जगह उससे ज़्यादा उसका कोई महत्व नहीं. इससे बढ़कर
और क्या व्यंग्य हो सकता है कि जिन `मूल्यों' को हमने उनसे सीखा
था--अनुशासन, बुर्जुआ संस्कृति की पवित्रता, विक्टोरियन संयम और संतुलन
के आदर्श, स्वयं उनके देश में अब वे लुप्त हो चुके हैं. दूसरे छोर पर जिन
चीज़ों को वे हमसे छिपाते थे--अपनी सनक और सहिष्णुता, अपनी असीम अराजकता,
अपना असमंजस और दुविधाएँ, वे सब `गैर-अँग्रेज़ी' आदतें यहाँ आज भी
क़दम-क़दम पर हर जगह दिखायी देती हैं.
विशेषकर दूसरों के प्रति उनकी असीम सहिष्णुता (और इसमें वे चेक लोगों के
समान हैं) को देखकर मैं कभी-कभी खुद झेंप जाता हूँ. शायद मेरे भीतर अब भी
बचपन का डर बचा रह गया हैं. स्कूल से लौटते हुए हमें सबसे भयानक ख़तरा उन
अँग्रेज़ टॉमियों से (जिनकी उम्र हमसे ज़्यादा नहीं थी) लगता था, जो
हमारे साथ युद्ध करने के लिए हमेशा तत्पर रहते थे. अपने को बचाने के लिए
हम बड़ी सड़क छोड़कर पहाड़ी-पगडंडियों पर लुकते-छिपते आते थे, किन्तु
इसकी कोई गांरटी नहीं थी कि किसी पेड़ या झाड़ी के पीछे से निकलकर वे
अचानक हम पर धावा न बोल दें. हम घर में किसी से कुछ न कहते थे, लेकिन
स्कूल से बाहर निकलते ही हमारा दिल तेज़ी से धड़कने लगता. जब भारत में
अँग्रेज़ी राज की कहानी लिखी जायेगी, तो शायद बच्चों के इस आतंक के बारे
में एक फुटनोट भी नहीं मिलेगा. लेकिन वह आतंक सचमुच हमारे लिए जीता-जागता
दु:स्वप्न था. अगर वे अकेले होते, तो हम उनसे निबट लेते, किन्तु उनके साथ
हिन्दुस्तानी नौकर होते थे (जिन्हें न जाने क्यों हम `जमादार' कहते थे)
जो हमारे प्रति गहरी हिक़ारत का भाव रखते थे और यह आश्चर्य की चीज़ नहीं
थी. जिसने कभी हिन्दुस्तानी बाब उओं को अपने नौकरों के साथ सलूक करते
देखा है, अगर यही `नौकर' मौक़ा पाकर उनके (बाबुओं के) साथ भी वैसा ही
सलूक करें, तो आश्चर्य नहीं होना चाहिए.
आश्चर्य अगर होता है, तो सिर्फ़ इस विकट स्थिति पर कि इन्हीं बचपन के
दिनों में हम अँग्रेज़ संस्कृति के इतना निकट आ पाये थे, कि स्वयं
अँग्रेज़ों की दूरी हमें ज़रा भी नहीं अखरती थी. हम डिकेंस और स्कॉट के
उपन्यास ज़रूर पढ़ते थे, लेकिन अजीब बात यह थी कि उनकी कथाएँ, उनके
पात्रों के दुख-सुख हमें जिस दुनिया में ले जाते थे, उसका शिमला के
साहबों की दुनिया से कोई तालमेल नहीं बैठता था. शाम को हवा-घर में बैठकर
हम अँग्रेज़ लड़कियों को मंत्र-मुग्ध भाव से (जिसमें शुरू से सेक्स की
उदामी छिपी रहती) ज़रूर देखते थे, किन्तु उनकी तुलना जाने-अनजाने में कभी
जेन आस्टिन की नायिकाओं से नहीं की और यह स्वाभाविक भी था, क्योंकि
उपन्यास की इमा को `मेम' कहना हमें उतना ही बेढब जान पड़ता, जितना आलिवर
ट्विस्ट जैसे पीड़ित लड़के की तुलना उन अँग्रेज़ लड़कों से करना, जो हमें
पीड़ित करते थे! हम जितना ही अँग्रेज़-संस्कृति के निकट आते गये, उतना ही
`साहब-संस्कृति' से दूर हटते गये. किन्तु इतना दूर नहीं कि उसके
दुष्प्रभावों से मुक्त न रह सकें. दोनों का तनाव आज भी हम पर देखा जा
सकता है.
इस दृष्टि से स्वातनत्र्योत्तर पीढ़ी के नवयुवक काफ़ी सौभाग्यशाली हैं.
वे अँग्रेज़ों के प्रति हमारी और हमसे पुरानी पीढ़ियों की तुलना में अधिक
सहज और नॉर्मल दृष्टिकोण रख सकते हैं. हमारी वर्जनाएँ, हमारे झूठे-सच्चे
डर उनके लिए अर्थहीन हैं. उनके लिए अँग्रेज़ ने तो समुद्र-पार के मलेच्छ
रहे, जो वे हमारे पुरखों के लिये थे, न डर और विस्मय के प्राणी, जिनके
विरुद्ध विद्रोह करना ही हमारा कर्त्तव्य था. लेकिन मुझे कभी-कभी यह
संदेह जरूर होता है कि आज जिन `अँग्रेज़ों' से हमारे युवकों का संपर्क
होता है, वे अँग्रेज़ उतना नहीं, जितना अंतर्राष्ट्रीय टोली के टूरिस्ट
होते हैं, जिनका अपना कोई चरित्र और चेहरा नहीं. आज का टूरिस्ट पुराने
ज़माने का घुम्मकड़ यात्रिक नहीं, जो अपने विशिष्ट निराले अनुभव खुद अपने
व्यक्तिगत की कसौटी पर नापता-तोलता था, बल्कि आज वह एक स्टैंडर्ड क़िस्म
का पेटेंट जीव है, जो अपनी व्यक्तिगत सनकें, सलवटें अपने भीतर छिपाकर
चलता है वही `गुण' बाहर लाता है, जो लेन-देन के काम आ सकें. फिर अधिकांश
अँग्रेज़ टूरिस्टों की यह कोशिश रहती है--कुछ नयी अपराध-भावना के कारण और
कुछ पुराने पूर्वाग्रहों के कार ण--कि वे अन्य देशों के टूरिस्टों से अलग
दिखायी न दें. पहले हम उन्हें इसलिए नहीं जान पाये, क्योंकि वे हमारे
शासक थे, आज इसलिए नहीं जान पाते क्योंकि वे एक ऐसी `भीड़' का भाग हैं,
जिसका कोई चेहरा नहीं.
इसीलिए यहाँ जब कभी मुझे समय मिलता है, मैं अँग्रेज़ों को ढूँढने निकल
पड़ता हूँ. भला इंग्लैंड में वे नहीं मिलेंगे, तो और कहाँ आशा की जा सकती
है? इसी को शायद कहते हैं--शेर को उसकी माँद में पकड़ना. आपको शायद
हैरानी हो कि वे यहाँ हर जगह हैं! उन्हें ढूँढ़ पाना उतना मुश्किल नहीं,
जितना अपने को तैयार कर पाना.
अजीब बात यह है कि सबसे पहले उन्हें जानने का अवसर मिला, एक नीग्रो युवक
के माध्यम से. रात की पार्टी के आत्मीय वातावरण में नहीं, बल्कि खुले
आकाश के नीचे. वह बारिश की शाम थी और मैं धूप की खोज में हाइड पार्क चला
आया था. इतवार की हर दुपहर वहाँ `खुली हवा' में कंर्सट होता है--झरे हुए
पत्तों और सरसराती घास के बीच वहाँ बैठकर मुझे बरबस शिमला के शनिवार याद
हो आते थे, जब आर्मी हेडक्वार्टर्स का `फ़ौजी आर्केस्ट्रा' `रिज' के खुले
मैदान में बैंड बजाता हुआ परेड करता था और हम स्कूल से लौटते हुए अपनी
भूख-प्यास दबाकर उन्हें देखने रुक जाया करते थे. किन्तु उस दिन बारिश के
कारण कुर्सियाँ खाली पड़ी थीं. पानी में भीगती हुई खाली कुर्सियों के
उदास दृश्य से छुटकारा पाने के लिए मैं पार्क के दूसरे कोने में चला आया,
जहाँ इक्के-दुक्के भाषणकर्त्ता इधर-उधर छितरे हुए लोगों को अपने
`श्रोताओँ' में बदलने की कोशिश कर रहे थे. जब कभी बारिश की झड़ी कुछ
ज्यादा तेज़ हो जाती, लोग भागकर पेड़ों की आड़ में खड़े हो जाते और
भाषणकर्त्ता अपने `अनु-~यायियों' के अभाव में उन सेनापतियों की तरह
आमने-सामने हो जाते, जिनकी फ़ौजें मैदान छोड़कर भाग गयी हों और जो अब
एक-दूसरे से दो-दो हाथ होने के लिए मजबूर हों.
बाद में जब मौसम सुधर गया, तो मैंने कुछ आश्चर्य से देखा कि श्रोताओं का
सबसे बड़ा मजमा एक नीग्रो-युवक के सामने लगा है, जो हर शब्द में
अँग्रेज़ों को धिक्कार रहा था. उसकी भाषा गाली-गलौज से दूर नहीं थी,
किन्तु अँग्रेज़ों की भीड़ बड़े ध्यान और धैर्य से उसे सुन रही थी. "आपकी
संस्कृति दो कौड़ी की है...," नीग्रों युवक कह रहा था, "डिकेंडेट लोगों
की सभ्यता भी अगर दुर्गधमय हो, तो कोई आश्चर्य नहीं. सब देशों के
अपने-अपने राष्ट्रीय संगीत है, अँग्रेज लोगों का अपना कोई संगीत नहीं.
(भीड़ के पीछे से एक कमज़ोर आवाज़ आयी, `बीटल्स'--नीग्रो ने हाथ हिलाकर
उसे रफ़ा-दफ़ा कर दिया.) अँग्रेज इतने गये-बीते हैं, कि संगीत की बात दूर
रही, उनका अपना कोई राष्ट्रीय भोजन नहीं, हर जगह युनानी, पाकिस्तानी
रेस्तराँओं में घुसे रहते हैं. आपकी आर्थिक अवस्था दिन-पर-दिन गिरती जा
रही है, क्योंकि आप आलसी लोग हैं, काम से दूर भागते हैं. जरा जर्मनों को
देखिये, कैसी तरक्क़ी की है उन्होंने! उनके सामने आप भिखमँगे नज़र आते
हैं. मैंने इसलिए अरसे से अँग्रेज़ी चीज़ें इस्तेमाल करना छोड़ दीं--भला
घटिया और रद्दी चीज़ों को पहनकर कौन अपनी हँसी उ ड़ाये! आप विश्वास नहीं
करते तो देखिये, मेरी यह पतलून बेल्जियम की बनी हुई है, मेरी कमीज़
इटैलियन, मेरी बनियान (उसने कमीज़ के भीतर से बनियान का एक मैला सा छोर
दिखाया) फ्रेंच, मेरी जुराबें जर्मन (`मेरा जूता है जापानी', मैंने सोचा,
लेकिन उसकी कल्पना दूर नहीं गयी)."
उसका धाराप्राह भाषण जारी था. लोगों की भीड़ बढ़ती जा रही थी और इधर-उधर
कुछ फब्तियों के अलावा वे सब मग्त्रमुन्ध होकर उसे सुन रहे थे. "अँग्रेज़
लोग प्रेम करना भी नहीं जानते," उसने हँसते हुए," हर जगह साले
होमोसेक्सुअल नज़र आते हैं. एक अँग्रेज़ मुझे एक रात के लिए मुझे पचास
पौंड देने के लिए कहता था..." ("यार, तुम पाँच शिलिंग में तैयार हो
जाओगे, मीटिंग के बाद मिलूँगा." पीछे से आवाज़ आयी). नीग्रो ने और
आवाज़ों की तरह इसे भी नफ़रत से अनसुना कर दिया, लेकिन उसे शायद थोड़ी-सी
ठेस जरूर लगी और उसने अपने अमोघ हथियार का सहारा लिया. भीड़ में एक
अँग्रेज लड़की से (जिसका मित्र बार-बार नीग्रों की बातों पर हँस रहा था)
उसने पूछा, "क्या तुमने किसी नीग्रो को चूमा है?" लड़की का चेहरा गुलाबी
हो आया, किन्तु उसने बुरा नहीं माना और संयत स्वर में कहा, "हां, चूमा
है." नीग्रों युवक ने मुसकराकर लड़की के मित्र की ओर देखते हुए पूछा,
"कुछ अन्तर पता चला?"
इन प्रश्न पर भीड़ के लोग, जिसमें लड़की और उसका मित्र भी शामिल थे,
ठहाका मारकर हँसने लगे. उस हँसी में कोई झेंपा या झुँझलाहट नहीं थी.
स्वयं उस नीग्रो युवक को मानो उनसे यही आशा थी और तब मुझे वह एक नाटक-सा
जान पड़ा, जिसमें नीग्रों का गुस्सा और अँग्रेज़-श्रोताओंॅ का मनोरंजन एक
ऐसे `लैंडस्केप' का हिस्सा थे, जिसे इंग्लैंड के अलावा किसी और देश में
देखना असम्भव है. यह `नाटक' स्वयं अँग्रेज़-संस्कृति का एक पहलू है, जहाँ
कहने की शक्ति उतनी ही असीम है, जितनी सहने की. और नीग्रो का आक्रोश अपने
बचकाना तर्कों के बावजूद शायद इस पैटर्न का अंग था, जहाँ वह अपने भाषण
में एक व्यक्ति को भी नाराज़ नहीं कर सका था. शायद `नाराज़ करना' उसका
उद्देश्य भी न था, वरना वह स्वयं इतने हास्यास्पद तर्क प्रस्तुत न करता.
किन्तु यह क्या कम गर्व की बात थी कि वह सबसे ज्यादा भीड़ को अपने प्रति
आकर्षित करने में सफल हुआ था और दूसरे भाषणकर्त्ता बार-बार ईर्ष्या से
उसकी ओर देखते थे?
अँग्रेज़ों की यह सनक काफ़ी ग़ैर-रोमांटिक है, लेकिन रोमांस से अलग नहीं,
अगर इस शब्द का मतलब है, औसत में असाधारण की खोज. एक ऐसा गुंफिल संसार,
जिसमें गुलिवर के अतिमानव और बौने--दोनों ही हमारी औसत, दैनिक ज़िन्दगी
की विसंगतियों का उद्घाटन करते हैं. सम्भवत: अँग्रेज़ों का चरित्र इन दो
परस्पर विरोधी तत्वों के अनोखे सम्मिश्रण की उपज है, जहाँ `बीच' को खोजने
के लिए दोनों तरफ़ के हाशियों से गुज़रना जरूरी है. एक ऐसा प्रदेश, जहाँ
`सुन्दर' और `हास्यास्पद' हम-बिस्तर जीते हैं!
अगर चेक-चरित्र का सबसे जीवंत चरित्र मुझे `भला सिपाही श्वासक' लगता है,
तो अँग्रेज़ी चरित्र के आइने से हमेशा मुझे उस नन्हीं लड़की की छाया
दीखती है, जिसका नाम ऐसीसि था और जो एक क़दम लेते ही अपनी औसत जिन्दगी को
छोड़ एक मायावी विस्मय-लोक में चली जाती थी, या यों कहें कि `जाने' का
भ्रम देती थी, क्योंकि अन्त्तत: वह रहती थी हमेशा अपनी औसत दुनिया में.
कुछ वैसा ही जैसे एक दूसरे स्तर पर लियर और उसका विदूषक. एक की कल्पना
दूसरे के बिना असंभव लगती है, क्योंकि दोनों अलग-अलग चरित्र होते हुए भी
एक स्थिति के दो पहलू है, अन्योन्याश्रित. साहित्य में `एब्सर्ड' का फैशन
नया जरूर हो, किन्तु जिसे हम `नान्सेंस' कहते है अर्थहीन नहीं बल्कि अर्थ
से अलग और परे, उसकी पंरपरा यहाँ शेक्सपियर से जॉन्सन से जॉयस तक अविरल
चली आयी है...ट्रैफिक, बाजारू `अश्लील...बेहद की हदों को छूती हुई.'
लन्दन में मेरा सबसे स्मरणीय अनुभव उन विरोधी-प्रदर्शनों को देखना था,
जिनमें हज़ारों लड़के-लड़कियाँ भाग लेते थे. पहली बार मुझे पता चला कि
पिछले वर्षों में क्रांति का चेहरा कितना बदल गया है. हमने अपने समय में
बुर्जुआ सिद्धान्तों का विरोध जरूर किया था लेकिन सच पूछो तो नख-~शिख से
लेकर हमारा शिष्टाचार, क़ायदे-क़दम, नैतिक मूल्य वही थे, जो हमने विरासत
में पायें थे.
