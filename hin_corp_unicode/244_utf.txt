<ञिने आर्ट्स्><ंउसिच्><णड्कर्नि, ंओहन्><ंअड्ह्यवर्टि><१९८२><षज्कमल् फ्रकस्हन्><णेत् ढेल्हि><८ - १३><२०६०><णड्कर्नि, ं. - ंअड्ह्यवर्टि - ंऊ - औ>

मोहन इस घटना को लेकर न तो परेशान थे और न ही अनावश्यक रूप से चिंतित.
वे जानते थे कि वे समीक्षा लिखने में पूरी तरह ईमानदार और सही थे और इससे
भी बढ़कर बात यह थी कि मोहन जानते थे कि यह तथ्य स्वयं कला-~कार भी जानता
है. इसलिए उन्होंने अपन तरफ से रूष्ट होने की बजाय समय व्यतीत होने दिया.
उनका यही गुण है जो उन्हें समीक्षकों की पंक्ति में एक बिलकुल अलग स्थान
दिलाता है.
मोहन के अपने इस चुने हुए क्षेत्र में जो उत्कृष्टता प्राप्त हुई है,
उसका कारण यह है कि युवाकाल में उन्होंने संगीत का उसी कर्मठता से अध्ययन
किया था, जिस कर्मठता से उन्होंने बाद के वर्षों में संगीत सुना है.
उनमें वह अपार गुण है धैर्य, जो कि एक विशेषता है. मोहन ध्यान देकर सुनते
हैं और यह जानते हैं कि लेखकों के भाँति संगीतकारों की प्रस्तुति में कुछ
अंश खराब हो सकते हैं. और इस वजह से उनके पुरजे नहीं उड़ा दिये जाने
चाहिए. वे कलाकार के किसी एक संगीत सभा में या कि फिर जीवन-पर्यन्त साधना
में विकसित होने का इन्तजार करते हैं और उसके बाद ही अपना निर्णय देते
हैं. वे न तो हड़बड़ी में रहते हैं, और न क्रूर हैं. उनके लेखन में
समझदारी के गुण से अर्थ का अनर्थ नहीं होता है.
उस्ताद अलाउद्दीन खाँ संगीत अकादेमी के लिए लिखे गये जीवन-वृत्तों के इस
छोटे-से ग्रन्थ में यह बात देखी जायेगी. इसमें आलोचना का एक भी कड़ा शब्द
नहीं है, वहाँ पर भी नहीं कि जहाँ वह जरूरी हो सकता था. संगीतकारों
द्वारा की गयी गलतियाँ उनके जीवन के बाद भी बनी रह सकती हैं परन्तु मोहन
की दृष्टि में जो अच्छी बातें हैं उनमें उससे कोई व्यवधान नहीं आता है.
उदाहरणार्थ वह अपने पाठकों को याद दिलाते हैं कि पाठकों को यह नहीं भूलना
चाहिए कि कुछ वर्षों पहले एच.एम.व्ही. ने अलाउद्दीन खाँ का जो लांग
प्लेयिंग रिकार्ड तैयार किया था वह आकाशवाणी द्वारा उस्ताद के टेप किये
संगीत की पुनर्प्रस्तुति है. उस समय उस्ताद नब्बे से अधिक वर्ष के थे. और
इसलिए यह बात विशेष रूप से ध्यान में रखते हुए कि उस्ताद के संगीत के मूल
टेप ही तकनीकी दृष्टि से ठीक न रहें होंगे और उनका संरक्षण भी ठीक से न
किया गया होगा, उक्त रिकार्ड की समीक्षा कठोरता से नहीं की जानी चाहिए.
मोहन की सह्रदयता हाफ़िज अली ख़ाँ के असमंजस के प्रति भी है. उस्ताद
हाफ़िज अली खाँ यह विश्वास करते थे कि "प्राचीन ध्रुपद और होरीं का
संगीत ही वास्तविक संगीत है," जबकि उस्ताद के पुत्र का रूझान नये रागों
की निर्मिति में था. उस्ताद की दृष्टि में इन नये रागों का कोई उपयोग
नहीं था.
मैंने मोहन को जुगलबन्दी के दुरूपयोग पर वास्तविक रूप में क्रुद्ध होते
पाया है. मोहन इस आधार पर इसे सही रूप में ही दुरुपयोग कहते हैं कि
`अधिकांश मौकों पर कलाकारगण' एक दूसरे को पीछे छोड़ने की कोशिश में अक्सर
ही अशोभन कलाबाजी में जुट जाते हैं और इस तरह सांगीतिक शिष्टाचार के अभाव
को प्रकट करते हैं. मैं सोचता हूँ कि यह बात बहुत पहले ही कहीं जानी
चाहिए थी. मोहन अभद्र सांगीतिक तौर-तरीकों की निन्दा करने में अविचलित
रहे हैं. वह अपने साहित्यिक तौर-तरीकों में विनम्र हो सकते हैं किन्तु
अभद्र सांगीतिक तौर-~तरीक़ों की आलोचना करने में उन्होंने किसी को नहीं
बख्शा है. और यदि वे ऐसा न करते तो समीक्षा किसलिए की जाती?
वे कलाकार की कमियों को उभारने की तुलना में उसकी विशेषताओं को ज्यादा
महत्त्व देते हैं और इस तरह कलाकार की संवेदनशीलता को चोट पहुँचाये बिना,
शिष्टता के साथ उस कलाकार की बाबत अपने तरीक़े से लिखते हैं. उदाहरणार्थ,
अमीर खाँ के सम्बन्ध में वे कहते हैं, "उनने (अमीर खाँ ने) कला प्रवीणता
का प्रदर्शन सिर्फ प्रदर्शन करने के लिए नहीं किया परन्तु अपने राग की
मूल भावना पर ही अपने को केन्द्रित किया. यदि उनके गायन का भण्डार सीमित
था, तो वह चुना हुआ भी था, जिसमें ऐसे राग सम्मिलित थे जो गहन और गम्भीर
व्यंजना-~वाले और उनकी आवाज़़्अ के अनुरूप थे."
बहरहाल, मैं निश्चयपूर्वक यह नहीं कह सकता कि मोहन अपनी इस बुनियादी
शिष्टता को किसी वांछित विषय के लिए अपने विचार पर हावी होने देते हैं.
डागर बन्धुओं ने वेनिस, बर्लिन और पेरिस में अन्तर्राष्ट्रीय उत्सवों में
प्रदर्शन देने-~वाले सर्वप्रथम भारतीय संगीतकारों के रूप में इतिहास
बनाया होगा परन्तु उन्होंने ध्रुपद और धमार के प्रसार के लिए जो किया उस
पर शक किया जा सकता है. मैंने डागर बन्धुओं को पेरिस में सुना था, पर मैं
इतना ही जानता हूँ कि उन्होंने भद्र श्रोतृवर्ग को व्यग्र कर दिया था.
भारतीय संगीत के सम्बन्ध में पश्चिम जगत की समझदारी एक उपार्जित अभिरूचि
है, परन्तु उपार्जन करने में लम्बा समय लगता है. ऐसा नहीं है कि पश्चिम
में भारतीय शास्त्रीय संगीत की प्रशंसा में जो कहा जाता है, उससे वे
मुग्ध हों. इस विषय में में वे अमजदअली ख़ाँ की बात से सहमत होते हुए उसे
उद्धृत करते हैं. अमजदअली ने उनसे कहा है कि "अनुभव यह बताता है कि अपने
कुछ प्रमुख कलाकारों ने विदेशों में शास्त्रीय संगीत की जो संस्थाएँ
स्थापित की हैं, उनसे एक भी क्षमतावान संगीतकार तैयार होकर नहीं निकला
है. कम से कम भारत में तो अब तक किसी ने ऐसे किसी संगीतकार की बाबत नहीं
सुना है." मोहन ने इस विषय को और विस्तार से बताया होता. आखिरकार अमजद
अली ने विदेशों में कार्यक्रम दिये हैं और उनका रंग-रूप जेट-युग के
संगीतकार के अनुरूप है.
इस छोटी सी किताब से खुश होनेवाली एक बात और यह है कि मोहन ने उन युवा
कलाकारों का समुचित मूल्यांकन किया है, जो प्रोत्साहन पाने की पूरी तरह
से हकदार हैं. उदाहरण के लिए, बुद्धादित्य मुखर्जी हैं, जो सिर्फ छब्बीस
वर्ष के हैं और जो परिष्कृत रूप से समंजित प्रतिभा के लिए प्रसिद्ध पा
चुके हैं. मालिनी राजुरकर हैं, जो बहुत ही सरल हैं किन्तु जिन्होंने अपने
घराने की औपचारिक शुद्धता को मूल रूप से अर्जित कर लिया है. और फिर अजय
पोहनकर हैं, जिनके सम्बन्ध में मोहन ने कहा कि उनका प्रदर्शन निजता की
प्रबल भावना और मौलिकता के लिए ओजस्वी व्यग्रता से अनुप्राणित है, किन्तु
उनमें परम्परा के प्रति अन्तर्निहित आदर की भावना भी है. हर स्थिति में
यह ऐसा संतुलन है जिसे प्राप्त करना कठिन है. अफ़सोस यह है कि ऐसे
कलाकार, जो परम्परा के प्रति सम्मान भाव रखते हुए भी अपनी शैली बनाना
चाहते हैं, अकसर ही दोनों से चूक जाते हैं.
यह भी उचित है कि मोहन ने दो अन्य युवा कलाकारों, ओमप्रकाश चौरसिया और
किरण देशपाण्डे की ओर ध्यान दिया. इनमें से एक उद्यमी संतूर-वादक है और
दूसरा, तबले का संगतकार. अन्य क्षेत्रों की भाँति संगीत के संसार में भी
युवा और प्रतिभावान कलाकारों के लिए सही ढंग से अभिस्वीकृति पाना किसी
तरह भी सरल काम नहीं है. प्राय:, और जैसा कि मोहन ने उपयुक्त ही संकेत
किया है, नकली कलाकार को अक़सर थपथपाया जाता है. और वास्तविक रूप में
स्वीकार किया जाता है. और अक़सर ही खोटा सिक्का असली सिक्के को बाजार से
बाहर कर देता है और वास्तविक रूप से योग्य कलाकार आगे जाने की आपाधापी से
दूर रहना पसन्द करते हैं: संगीत जगत् का तीस से अधिक वर्षों तक करीब से
अध्ययन करने वाले मोहन ने ऐसे व्यक्तियों की आवश्यकता महसूस की है जो
उच्चतर मूल्यों की कामना करते हैं और उनका पालन करते हैं और अपने संगीत
की बिना किसी समझौते के निष्ठापूर्वक साधना करते हैं. और मोहन से यह
जानकर प्रसन्नता होती है कि ऐसे कलाकार आज भी हैं. हम उनकी सिर्फ़
अर्चना कर सकते हैं.
इस पुस्तक को लिखने में मोहन को तीन बातों को ध्यान में रखना पड़ा था:
कलाकारों की जड़ें मध्यप्रदेश में होनी चाहिए, उन्हें १ नवम्बर १९५६ (इस
दिन पुनर्गठित मध्यप्रदेश का जन्म हुआ था) को जीवित होना चाहिए और उनके
साथ लेखक का व्यवसायिक सम्पर्क रहा हो. इन परिस्थितियों में मोहन को इन
जीवनी और समीक्षात्मक टिप्पणियों को पन्द्रह कलाकारों तक सीमित रखना
पड़ा. किसी-किसी मामले में जीवनी-सम्बन्धी विवरण का एक ख़ाका पेश करते
हैं, परन्तु यह अवश्य याद रखने की बात है कि कलाकार की जीवन शैली को
रेखांकित करने की बजाय उसके कलात्मक मूल्यांकन पर ज्यादा जोर दिया गया
है.
मैंने अक्सर जानना चाहा है कि क्या उत्तर भारतीय संगीत के पक्षधरों ने
कभी कर्नाटक संगीत की ओर कोई ध्यान दिया है. संगीतशास्त्री तत्काल ही
उत्तर भारतीय और कर्नाटक रागों के बीच समानताओं की तुलना करने लगेंगे.
उदाहरणार्थ, अहीर भैरव, भूपाली, रामेश्वरी या मालकौंस के कर्नाटकी
समतुल्य क्या हैं?
निश्चय ही, हिन्दुस्तानी और कर्नाटक संगीत एक-दूसरे से एकदम अलग नहीं है,
जैसा कि प्रथम दृष्टि या ध्यान में लगता है. मैं इस बात से कुछ हताश हुआ
हूँ कि मोहन ने इस विषय पर विस्तार से चर्चा नहीं की है. हाँ, मैं यह भी
जानता हूँ कि मोहन को किन बन्धनों के अधीन लिखना पड़ा है. कर्नाटकी संगीत
की बाबत कलाकारों के क्या विचार हैं? और किसी एक विशिष्ट घराने में
शिष्यों के प्रशिक्षण में अन्य सांगीतिक पद्धति को क्यों दूर रखना चाहिए?
मेरा खुद का मत है कि हिन्दुस्तानी और कर्नाटकी पद्धति में संगीत के पृथक
भागों में बाँटकर हम एक ऐसे विभेद के स्थायी बना रहे हैं, जो होना नहीं
चाहिए. यदि मोहन ने इस सम्बन्ध में कुछ विस्तार से लिखा होता, तो मैं
पसन्द करता. दो विभिन्न पद्धतियों के संगीतज्ञों को सुनने के लिए एकत्र
होनेवाले रसिकों के देखकर कोई व्यक्ति यही अनुमान करेगा कि वे दो अलग-अलग
क्षेत्र के हैं और अलग-अलग क्षेत्रों से आते हैं.
परन्तु चाहे जो हो, जब मद्धिम ध्वनियाँ समाप्त हो जाती हैं, तब संगीत,
चाहे हिन्दुस्तानी हो या कर्नाटकी, स्मृति में गूंजता है. और यही तो
संगीत है. जब मोहन ने पण्डित शरदचन्द्र आत्माराम आरोलकर से सभी प्रश्नों
को बेकार करते हुए यह पूछा कि, फिर अच्छा संगीत क्या है? तब उत्तर स्पष्ट
और विश्वसनीय था. "अच्छे संगीत का अनिवार्य गुण यह है, उसमें ह्रदय को
छू सकने की क्षमता होनी चाहिए और ह्रदय को छूने की प्रक्रिया में उसे
श्रोता की मानवीयता का विस्तार करना चाहिए: संगीत को श्रोता को आनन्द
देना चाहिए. उसका भावात्मक, आध्यात्मिक और प्रबुद्धात्मक संवर्द्धन करना
चाहिए. और जीवन में उसके समग्र आनन्द में वृद्धि करनी चाहिए." हमारे
संगीतकारों की बाबत हमें बतलाते हुए मोहन ने हमें यह अवसर उपलब्ध कराया
है कि हम यह जान सकें कि वे कौन हैं और उनका संगीत कैसे तैयार होता है.
जहाँ समस्वरता है, वहाँ संगीत है. जैसा कि एक विद्वान व्यक्ति ने कहा है:
जहाँ कहीं भी समस्वरता, व्यवस्था और अनुपात है वहाँ संगीत है, और इसलिए
नैसर्गिक परिवृत्तियों को हम चाहे दूर रखें, सुव्यवस्थित गतियों और
नियमित गतिक्रमों के कारण यद्यपि उनकी ध्वनि कान में नहीं सुनाई देती है
फिर भी वे हमारे अवबोधन में ऐसा स्वर उत्पन्न करते हैं जो सर्वाधिक रूप
से समस्वरता से पूर्ण है.
यह बात सत्रहवीं सदी के अंग्रेजी भाषी सर थामस ब्राउन ने कही थी. हो सकता
है कि वह `ऊँ' के सम्बन्ध में लिख रहे हों. `ऊँ' जो कि सारी ध्वनियों में
सर्वाधिक सांगीतिक है, जिससे सारा संगीत अवतरित हुआ है, वह संगीत जो
निश्चय ही नैसर्गिक परिवृत्तियों का है.
रजब अली खाँ संगीत-साधना के मूल आधार के रूप में ऊँकार उच्चारण की साधना
किया करते थे और दूसरों को यह करने का उपदेश देते थे. उनके मता-~नुसार
ऊँकार एक सम्पूर्ण स्वर है. जहाँ यह कहा गया, वहाँ पूरी बात कह ली गयी.
कुमार गन्धर्व की शैली के सम्बन्ध में मोहन ने जो अध्याय लिखा है, मैं
उसकी ओर विशेष ध्यान आकर्षित करना चाहूँगा. यह जानने की बात है कि
प्रयोगों और नवाचारों के प्रति कुमार गन्धर्व के रुझान के सम्बन्ध में
हाफ़िज़ अली ख़ाँ ने क्या कहा होता. क्या उन्होंने उसका अनुमोदन किया
होता, अथवा जैसा कि कम-से-कम कुछ लोगों को लगता है, स्थापित सिद्धान्तों
में अनावश्यक दखलन्दाजी से हाफ़िज़ खाँ अत्यन्त क्रुद्ध होते? मोहन,
शिष्टतौर से कुछ कम ही कहते हुए, लिखते हैं कि कुमार गन्धर्व का संगीत एक
रूढ़िमुक्त दृष्टि इस अर्थ में प्रकट करता है कि उन्होंने किसी एक घराने
के आधिपत्य के स्वीकार करने से पूरी तरह से इनकार कर दिया है. और उसकी
विशेषता इस बात में है कि उसमें अनेक समकालीन गायन शैलियों--शास्त्रीय और
लोक--दोनों ही में जो सर्वश्रेष्ठ है उसके समन्वय की साहसिक कोशिश है."
और चिन्तन करते हुए मोहन ने आगे लिखा है, "और शास्त्रीय धारा में जीवन्त
लोक तत्त्वों के इसी सूक्ष्म युक्तिपूर्ण सम्मिश्रण की वजह से ही उनके
गायन में विविधता और आकर्षण आता है. तत्काल ही इसका ताज़गी भरा प्रभाव
पड़ता है. उनके गायन के अभिव्यंजना-~त्मक गुण की वजह से आज के श्रोताओं
पर सम्मोहक प्रभाव पड़ता है."
इस बात से धर्मद्रोह की ध्वनि आती है और संगीत का धर्माचार्य यदि कुमार
गन्धर्व का हुक्का-पानी बन्द कर उनको धर्म बाहर कर दे तो वह शायद ठीक ही
होगा. फिर भी एक रास्ता है--अपने सर्वश्रेष्ठ रूप में कुमार गन्धर्व आज
के सर्वाधिक प्रशंसित संगीतकार हैं. यह तय है कि शुद्धतावादियों और
प्रयोगधर्मियों के बीच द्वन्द्व चलता रहेगा, जैसे कि होना भी चाहिये. और
आशा है कि सुदूर सहस्राब्दी में किसी समय हम संगीत के नये संश्लेषण और एक
नयी पद्धति के जन्म की बाबत सुनेंगें, और तब निश्चय ही कुमार गन्धर्व का
नये संगीत के अग्रदूत, सभी उद्देश्यों के लिए, एक नये घराने के संस्थापक,
हालाँकि उसमें कुमार गन्धर्व की जानकारी में स्वीकृत नहीं होगी, के रूप
में उनका अभिवादन किया जायेगा. यह अनुमान है कि तब तक कुमार गन्धर्व को
विद्रोही प्रतिभा के रूप में याद किया जाता रहेगा.
इसी दृष्टिकोण की वजह से मोहन की यह छोटी-सी पुस्तक हमारे समय के लिए
प्रासंगिक और महत्त्वपूर्ण बन गयी है. वे जानबूझकर किसी विवाद को शुरू
नहीं करते हैं. यदि उनकी टिप्पणी किसी विवाद को उभारने की जरूरत नहीं है.
उनके विषय ही पर्याप्त विवादास्पद हैं और वे अपने समकालीन के सामने दर्पण
लेकर खड़े हैं. और दर्पण कभी झूठ नहीं बोलता.
आज भारत में हमारे संगीतज्ञों की जीवनी की बेहद कमी है और मोहन ने इसी
कमी को विचार तथा भावना की उल्लेखनीय स्पष्टता के साथ दूर करने की कोशिश
की है. यह एक संक्षिप्त कृति है, और इसका लक्ष्य भी यही था. इसके अलावा,
यह अपने ढंग की पहली कृति है जिसमें साक्षात्कार, विश्लेषण,
विचार-~विमर्श और कुछ जीवन सम्बन्धी जानकारी को समन्वित रूप में संग्रहीत
किया गया है. यह अपने आप में एक ऐसा प्रयोग है, जो प्रशंसनीय है. शायद
किसी समय मोहन संगीतकारों और उनके संगीत दोनों के विषय में और अपने
मुद्दों के स्पष्ट करने के लिए वैज्ञानिक स्वरलिपि के साथ ज्यादा विस्तार
से लिखने का समय निकाल सकेंगे.
