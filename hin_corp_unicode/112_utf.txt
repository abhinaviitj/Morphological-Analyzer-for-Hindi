<शोचिअल् श्चिएन्चे><फ्स्य्च्होलोग्य्><औ.फ्. झग्गि><छ्हिन्ट आउर् ठनव् शे खइसे भच्ह्><१९८५><षज्पल् आन्ड् शोन्स्><ढेल्हि><६० टो ६७><२०४४><झग्गि - छ्हिन्ट आउर् ठनव् शे खइस्>

`डाक्टर मुझे बताइए कि मुझे क्या बीमारी है ? मैं बहुत परेशान,
चिड़चिड़े स्वभाव की हो गई हूं और चाहती हूं चिल्ला पडूं. मैं बातें भूल
जाती हूं और दैनिक कार्यों में कमजोरी अनुभव करती हूं. दिन में कई बार
मुझे लगता है कि मेरा सारा शरीर जैसे तप रहा हो, यहां तक कि मेरा चेहरा
भी बुझ जाता है और जब ऐसी स्थिति दूसरों के सामने होती है तो मुझे बड़ा
खराब लगता है. मैं रात को ठीक से सो नहीं पाती, घंटों मैं जागती रहती
हूं. मैं यह बात जब अपने पति को बताती हूं तो वे कहते हैं यह केवल
मनोवैज्ञानिक है.'
इस रोगी की आयु ४२ वर्ष थी और उनको पिछले छह महीने से इस बात की शिकायत
थी. वे एक अत्यंत संतुलित तथा शिक्षित गृहणी रही है. उनके दो बड़े बच्चे
थे. एक लड़की १८ वर्ष तथा एक लड़का १६ वर्ष. उनके पति व्यापारी थे और
उनके पास काफी धन था जिसमें पर्याप्त बचत होती थी.
मैंने उन महिला को यह विश्वास दिलाया कि उन्हें जो शिकायत है वह उनकी
आयुवर्ग की स्त्रियों में साधारण रूप से पाई जाती है और कुछ समय बाद वह
अपने आप दूर हो जाएगी. फिर भी मैं कुछ दवाएं दे सकता हूं. उनके भ्रम को
दूर करने के लिए मैंने उनके लक्षणों के जन्म को स्पष्ट किया.
लिंगीय परिपक्वता के समय मस्तिष्क की आंतरिक सतह में खोपड़ी के भीतर एक
छोटे से मटर के दाने के आकार की ग्रंथि पीयूष एक हार्मोन स्राव जिसे
गोनाडोट्राफिन कहा जाता है, का स्राव करना प्रारंभ करती है जो कि
स्त्रियों के पेट की दो सेक्स ग्रन्थियों को क्रियाशील करती है. इसके बाद
जननांग एक और स्ट्रोजेन नामक हार्मोन का स्राव करते हैं. इससे
वयस्कावस्था प्रारम्भ होती है. एक जननांग में एक पुटक (फालिकिल) जो कि एक
बुलबुले के समान वस्तु होता है, उत्पन्न होता है जिससे एक स्त्री अंडा
या जीवाणु प्रकट होता है. इस क्रिया को ओव्यू-~लेशन कहा जाता है. अब
रिक्त फिलिकिल एक दूसरे हार्मोन जिसे प्रोजेस्टेरोन कहा जाता है, का
स्राव करना प्रारम्भ करता है जिसका कार्य बच्चेदानी को गर्भ के लिए तैयार
करना है. यदि गर्भ नहीं होता तो यह तैयारियां व्यर्थ जाती हैं; बच्चेदानी
का अस्थाई अस्तर मासिक धर्म के रूप में निकल जाता है. यह चक्र २८ या २९
दिन पर सामान्यत: उस समय तक चलता रहता है जब तक कि जननांग पुन: क्रियाशील
नहीं हो जाता, कोई ओएस्ट्रोजेन या अंडे नहीं उत्पन्न करता तो मासिक धर्म
वहीं रुक जाता. यह ४० से ५० वर्ष की आयु की स् त्रियों में अधिकतर होता
है.
जब जननांग ओएस्ट्रोजेन का स्राव करना बंद कर देता है तो शरीर में काफी
परिवर्तन होता है. विभिन्न ग्रंथियों के हार्मोन स्राव के बीच एक नए
संतुलन को निर्मित करना होता है.
इसी अवधि में जब पुराना संतुलन नए संतुलन को अपना स्थान सौंपता है तो
अधिकतर स्त्रियों में विभिन्न और अजीब लक्षण उत्पन्न होते हैं. केवल बहुत
ही कम स्त्रियां इससे बच पाती हैं. फिर भी यह एक अस्थाई स्थिति होती है.
जब नया संतुलन ठीक से स्थापित हो जाता है तो लक्षण लुप्त हो जाते हैं.
यदि किसी स्त्री में गंभीर लक्षण हों तो उसकी सहायता चिकित्सक की राय पर
उसे एक हार्मोन मिश्रण, जिसकी कमी उसे हो गई थी अर्थात स्टीगेएस्ट्रोल
अथवा एथिनिल एस्ट्राडोल नामक स्त्री सेक्स हार्मोन देकर की जा सकती है.
इससे उसके लक्षण के दबने में सहायता मिल सकती है.
गलत धारणा
कुछ स्त्रियां गलत ज्ञान के कारण यह धारणा बना लेती हैं कि मासिक धर्म का
रुक जाना वह संकेत है जिससे वे अब सेक्स का आनंद नहीं उठा पाएंगी अथवा
उनमें वृद्धावस्था का आगमन हो गया है. यह उनका भ्रम मात्र है. मासिक धर्म
के रुकने से सेक्स जीवन के आंनद का कोई संबंध नहीं है; इसके विपरीत
उन्हें अब गर्भ निरोधक गोलियों या अन्य निरोधात्मक उपायों को त्याग देना
चाहिए. गर्भ-धारण की समाप्ति उसके लिए नए क्षितिजों को खोल देती है. अब
उन्हें मासिक धर्म या गर्भधारण से उत्पन्न होने वाली असुविधायों से
मुक्त होकर अन्य सर्ज-~नात्मक कार्यकलापों में अपने आपको लगा देना चाहिए.
यदि उन्हें पसंद हो तो वे कोई कर्य प्रारम्भ कर सकती हैं.
वस्तुत: यह देखा गया है कि वे स्त्रियां जो किसी व्यवसाय कार्य में
व्यस्त रहती हैं, वे इस परिवर्तन के प्रभाव का कम अनुभव करती हैं,
अपेक्षाकृत उन गृहणियों के जो कि अपने दिमाग को व्यस्त रखने के लिए कम
बाहरी कार्य करती हैं.
इस आयुवर्ग की स्त्रियों को गंभीर और परेशान करने वाले अन्य कारण भी हो
सकते हैं. वे जब अपने सामने युवा पीढ़ी को देखती हैं तो यह अनुभव करती
हैं कि उनका समय अब पूरा हो चुका है.
आकर्षण बनाम सौन्दर्य
युवा लोगों में अपनी जवानी का सौंदर्य होता है लेकिन उसकी तुलना गरिमा
तथा मृदुल सौंदर्य से नहीं की जा सकती जो कि आयु के साथ ही प्राप्त होती
है; बशर्ते कि व्यक्ति को यह ज्ञात हो कि सुंदरता से कैसे विकसित हुआ
जाए. किसी ने ठीक ही कहा है कि जवानी का सौंदर्य ईश्वरीय या प्राकृतिक
देन है जबकि प्रौढ़ावस्था की गरिमा और आकर्षण व्यक्ति द्वारा स्वयम्
उत्पन्न करने वाली वस्तु है. जब कभी कोई व्यक्ति एक सुंदर पुत्री और
गरिमामयी माँ को एक साथ देखता है तो जो सबसे अधिक आकर्षण उत्पन्न करती
है, वह है मां. मैं एक ऐसी लड़की के बारे में जानता हूं जिसने अपनी माता
से शिकायत की कि वह उसके साथ जाना नहीं पसंद करेगी क्योंकि उसका आकर्षण
उसके सामने ढंक जाता है.
गरिमापूर्ण दिखने के लिए आंतरिक अनुभवों, सदिच्छा तथा पाने की अपेक्षा
कुछ देने की प्रवृति का होना आवश्यक होता है. यह निश्चित रुप से मिनी या
हाफ पैंट पहनने या गहरी सज्जा (मेकअप) करने या आकर्षक केश-विन्यास करने
से नहीं आता. इससे तो व्यक्ति बड़ा ही सस्ता सा दिखाई पड़ता है. व्यक्ति
को अपनी आयु के अनुसार कपड़े पहनने चाहिए और रूपसज्जा करनी चाहिए.
जब बच्चे बड़े हो जाते है कुछ स्त्रियां अपने आपको उपेक्षित व खोया हुआ
अनुभव करती हैं और निराश हो जाती हैं. बच्चे उनकी सहायता की आवश्यकता
महसूस नहीं करते या वे घर के बाहर भी जा सकते हैं. एक ओर पति अपने काम
में व्यस्त और दूसरी और बच्चों को उनकी आव-~श्यकता नहीं, तो ऐसी स्थिति
में वह अपने आपको बड़ा अकेला महसूस करती हैं. इस प्रकार की स्थिति वह
पसंद नहीं करती और न कोई दूसरा ही इसे पसंद करेगा.
इसका उपचार यह है कि इस प्रकार की स्थिति आने से पूर्व ही उसे अपने आपको
इसके लिए तैयार करना चाहिए. गृहणियां वह व्यवसाय या कार्य पुन: प्रारंभ
कर सकती हैं जिसे उन्होंने विवाह के समय छोड़ दिया था. वह कुछ सामाजिक
कार्य भी कर सकती हैं. वह ज्यादा मित्र बना या सकती हैं जान पहचान का
दायरा बढ़ा सकती हैं. आशय यह है कि वह यह अनुभव करे कि उसकी सहायता
अपेक्षित है तथा वह पूर्णतया उपेक्षा की वस्तु नहीं है. यदि उसके बच्चों
को उसकी आवश्यकता नहीं है तो अन्य ऐसी स्थितियां हैं, जहां एक बार वह
कार्य करना प्रारंभ कर दे तो उसकी सेवाएं अपरिहार्य हो सकती हैं.
आयु में प्रौढ़ावस्था प्राप्त करने की अवधि में समायोजन की आव-~श्यकता
पड़ती है. एक बार यदि यह समझ लिया जाए तो जीवन युवा-~वस्था की अपेक्षा
अधिक संतुष्टि प्रदायक बन सकता है.
प्रौढ़ पुरुषों में चिन्ता
हर व्यक्ति के जीवन में एक ऐसी स्थिति आती है जब कि वह स्वयम से पूछता
है: `मैं क्या कर रहा हूं ? मैंने क्या प्राप्त किया ? हमारा लक्ष्य क्या
है ?'
अधिकांश मनुष्यों में यह स्थिति ४० से ५० वर्ष की आयु में आती है. यह एक
कठिन स्थिति है और यह कठिन प्रश्न है. युवावस्था में वह अपना जीवन शानदार
विचारों से आरंभ करता है : धन एकत्र करना, विभाग में सबसे वरिष्ठ अधिकारी
बनना, दुनिया में अपनी अमिट छाप छोड़ना, नोबल पुरस्कार प्राप्त करना आदि.
लेकिन जैसे-जैसे वर्ष गुजरते जाते हैं और व्यक्ति अपनी चालीस की अवस्था
में पहुंचता है, तो उस समय वह अपनी अब तक की उपलब्धियों का मूल्यांकन
करता है. इस अवस्था में कुछ निश्चयात्मक रूप से यह देख सकता है कि आगे
उसकी कितनी उपलब्धि संभव हो सकती है. उसे उपलब्धि के क्षेत्र में
प्रारम्भ किए गए प्रयत्नों तथा वर्तमान उपलब्धियों के बीच गहरी खाई दिखाई
देती है.
इसके अतिरिक्त प्रौढ़ावस्था सूचक चिह्र श्वेत बाल, भार में वृद्धि तथा
थकान का अनुभव आदि प्रकट होते हैं. सबसे बढ़कर पुरानी पीढ़ी की दक्षता को
चुनौती देने वाली नई पीढ़ी का उदय होता है जो उन्हें समय आने पर उखाड़
फेंकने का खतरा खड़ा कर देता है. बहुतों के लिए यह एक अत्यंत कठिन
परिस्थिति होती है और कई पलायन कर जाते हैं. वे उदासीनता, उपेक्षित व
चिड़चिड़ेपन का अनुभव करते हैं और रात में बिस्तर में करवटें बदलते रहते
हैं.
बहिर्मुखी या अन्तर्मुखी
इनमें से कुछ बहिर्मखी हो जाते हैं. वे अपनी दाढ़ी-मूंछ बढ़ाना शुरू कर
देते हैं. तथा भड़कीले कपड़े पहनना प्रारंभ कर देते हैं. इसी समय हो सकता
है कि वे धूम्रपान तथा मदिरापान करना प्रारंभ कर दें जो कि पहले वे नहीं
करते थे. सबसे बुरी बात यह हो सकती है वे युवतियों के पीछे पड़ जाएं. ये
सब केवल इसलिए कि वे ये प्रकट कर सकें कि वे अभी भी बीती हुई युवावस्था
के गुणों से युक्त हैं.
इसके विपरीत कुछ व्यक्ति इस अवस्था में अंतर्मुखी हो सकते हैं. वे एक
कछुए के समान अपने में सिमट जाते हैं जब भी वे भय का अनुभव करते हैं. वे
यथास्थिति को बनाए रखना चाहते हैं. उनके क्षेत्र तथा उनका स्वयम् का हित,
अपना कार्य, पत्नी तथा उनके बच्चे होते हैं.
ये दोनों ही वर्ग अपनी कठिनाइयों, चिंताओं तथा तनावों को बढ़ाते हैं. कोई
भी इस स्थिति या अवस्था से बच नहीं सकता. अब व्यक्ति को समझना होगा कि
युवा बने रहने की उसकी भावना कोरी कल्पना मात्र है. वस्तुत: वे अपने
सामर्थ्य का अधिक मूल्यांकन कर रहे थे. यदि उसको वे नहीं प्राप्त कर पाए
हैं तो वह उक्त परिस्थितियों में प्राप्त करने योग्य भी नहीं हैं.
व्यक्ति का अपनी उपलब्धियों या संभावित उपलब्धियों से संतुष्ट होना होगा.
इसका हल संघर्ष या पलायन नहीं है. वरन् स्थिति को समझना और अपने आपको
अनुकूल बनाना है.
अच्छा यह है कि व्यक्ति स्थिति जैसी है उसका सामना करे, अपेक्षा-~कृत
उसके कि वह बेकार के अलाभकारी पलायन में अपनी शक्ति को गंवाए.
यदि आप ऐसी स्थिति में हैं तो आप स्थिति का ईमानदारी से उचित मूल्यांकन
करें और जो आपकी अंतरात्मा कहे उसे करें. वैसा ही करें जिससे आपको
संतुष्टि हो सके. वही करें जैसा कि आप सदा चाहते रहे हैं. इस बात की
चिंता न करें कि आपका परिवार, पड़ोसी, साथी क्या कहेंगे. आप अपने में
निहित रहें: कोई छल, कोई बहाना नहीं. थोड़ा क्रियाशील बनिए. अपनी आदतों
तथा व्यवहार में लोचदार बनिए. दूसरों की आलोचना कम करें. दूसरों के
दृष्टिकोण से वस्तुओं को देखें. इच्छा करने की अपेक्षा देने की भावना
अधिक रखें.
इस आयु में अवसाद से बचने का एक श्रेष्ठ उपाय है अपने दैनिक कार्यों की
व्यस्तताओं, नीरसताओं से छुट्टी लेकर कहीं बाहर जाएं. इससे आप ने केवल
ताजगी का अनुभव करेंगे, साथ नए विचार भी उत्पन्न होंगे जो आपके जीवन को
पूर्णत: बदल भी सकते हैं. इस आयु में शारीरिक तथा मानसिक स्वास्थ्य एवम्
कुशलता के लिए अवकाश का होना नितांत आवश्यक है.
अपने स्वास्थ्य एवम् शरीर को बनाए रखने का प्रयास कीजिए. आयु की इस
अवस्था में शारीरिक व्यायाम आवश्यक है. भोजन में भी पाबंदी लगाएं. कम
भोजन तथा अच्छे संतुलन से व्यक्ति अपने आपको स्वस्थ एवम् चुस्त रख सकता
है.
आपका कार्य तथा मानसिक चिंता
व्यक्ति में मानसिक तनाव जितना घर में उत्पन्न होता है उतना ही वहां भी
उत्पन्न हो सकता है, जहां वह कार्य करता या करती है. घर में उत्पन्न होने
वाले मानसिक तनावों के कारण और निदान पर काफी कार्य किया गया है, किंतु
घर के बाहर की स्थितियों से उत्पन्न तनावों के कारण व निदान की ओर नितांत
उपेक्षा बढ़ती गई है. क्या किसी व्यक्ति का वातावरण एवम् स्थान उचित है,
क्या उसे उसके कार्य से संतुष्टि है या नहीं, क्या उससे वरिष्ठ लोग उसे
अच्छी तरह से समझते हैं, क्या उसका संबंध अपने कनिष्ठों से अच्छा है,
क्या उसके शारीरिक या मानसिक सामर्थ्य पर अतिरिक्त भार है, ये सारे
प्रश्न अति महत्वपूर्ण हैं, जिनका संबंध मनुष्य के शारीरिक तथा मानसिक
स्वास्थ्य के साथ है.
केवल यही पर्याप्त नहीं होता. यदि वह संतुष्ट नहीं होता तो इस बात की
संभावना रहती है कि उसकी चिंता तथा उसका तनाव दूसरों पर प्रत्यावर्तित हो
जाए, जिससे कि हर प्रकार से निराशा, अदक्षता, धीमी गति, हड़ताल तथा
तोड़-फोड़ की भावना उत्पन्न होती है.
मानसिक दबाव उत्पन्न करने वाली ऐसी स्थितियों के कुछ उदाहरण नीचे दिए जा
रहे हैं:--
