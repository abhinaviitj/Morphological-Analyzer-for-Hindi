<णटुरल् श्चिएन्चे><श्चिएन्चे अन्ड् शोचिएट्य्><श्हुक् डेव् फ्रसड्><णेह्रु अउर्  फ्रकस्हन्><ढेल्हि><१७० टो १७५><२१००><श्हुक्डेव् - णेह्रु अउर्  खुमर्>

विज्ञान सत्य की खोज है
विज्ञान सत्य की खोज है ? यह सत्य की खोज है. हम भौतिक संसार के बारे में जानना
चाहते हैं. इस दृष्टि से विज्ञान की सीमाएं बढ़ रही हैं. वैज्ञानिक खोज सच्चाई
पर आधारित होती है, जो प्रयोगों और परीक्षणों से सिद्ध होती है. जो बातें परीक्षण
की कसौटी पर सत्य सिद्ध नहीं होतीं, उनको हम अस्वीकार कर देतें हैं. इससे हमें
संसार का अधिक ज्ञान ही नहीं होता बल्कि हमारा एक दृष्टिकोण बनता है, जिससे हम
अपनी समस्याओ को हल कर सकते हैं. संसद या अन्य किसी भी स्थान पर जो भी समस्याएं
आती हैं, उनको वैज्ञानिक दृष्टिकोण से अच्छी तरह से हल किया जा सकता है. मेरे
कहने का यह मतलव नहीं है कि जो देश विज्ञान और टेक्नो-~लॉजी में आगे हैं, उनका
यही वैज्ञानिक दृष्टिकोण है. वास्तव में ऐसी बात नहीं है. यह बड़ी अजीव बात है
कि कभी-कभी कुछ प्रमुख वैज्ञानिक अपने क्षेत्र से बाहर अर्थात राजनीति या अन्य
क्षेत्रों में वैज्ञानिक दृष्टिकोण से काम नहीं लेते. यद्यपि वैज्ञानिक
दृष्टिकोण अपनाना कठिन है, फिर भी यह बात माननी पड़ेगी कि यह किसी राष्ट्र की
प्रगति का आधार बन सकता है.
यह अब तय है कि विज्ञान और टेक्नोलॉजी के बिना हम प्रगति नहीं कर सकते और हम जब
विज्ञान की बातें करते हैं तो केवल यही पर्याप्त नहीं हैं कि हम इस देश में एक
औद्योगिक क्रान्ति लाना चाहते हैं. यह सब जानते हैं कि औद्योगिक क्रान्ति
विज्ञान और टेक्नोलॉजी की प्रगति के कारण सम्भव हुई. मैं नहीं जानता कि कितने
अर्से तक सम्भवत: हजारों साल तक, संसार की प्रगति बड़ी धीमी थी. मानव इतिहास के
आरम्भिक काल में अनेक क्रान्तियां आयीं, लेकिन प्रगति धीमी रही. उदाहरणत: संचार
और परिवहन को ही लीजिए. दो-तीन हजार साल पहले कोई व्यक्ति कैसे यात्रा करता था ?
या तो वह पैदल जाता था या घोड़े पर सवार होकर जाता था. मैं ऊंटों और हाथियों की
बात नहीं करता. मुख्यत: यात्रा के तेज साधन घोड़े, रथ या गाडियां होती थीं. यदि हम
दो सौ साल पहले की बात कहें तब भी यात्रा के ये ही साधन थे. तेज यात्रा के कोई
साधन नहीं थे. उड़नखटोलों आदि की बात छोड़िए. यकायक पिछले सौ साल में एक
परिवर्तन आया. तब भाप के इंजन का आविष्कार हुआ और उसके बाद अन्य अनेक चीज़ें आयी
और मोटर कारें आयीं और उसके बाद यात्रा के अन्य साधन भी आये.
जहां तक संचार का सवाल है, हम तारों और टेलीग्राफ्स का उपयोग करते हैं. उसके बाद
वायरलेस आया और फिर दूर-संचार के साधन, जैसे राडार आदि. हर वर्ष कोई-न-कोई चीज
आयी. इस प्रकार परिवर्तन का क्रम जारी रहा. इससे पहले हजारों साल तक मानव-जीवन
में कोई परिवर्तन नहीं आया, लेकिन विज्ञान के कारण क्रान्तिकारी परिवर्तन हुए.
हम राजनीतिक घटनाओं, विदेशी मामलों और कभी-कभी आर्थिक बातों की चर्चा करते हैं.
फिर भी इनके पीछे कुछ मूल परिवर्तन हैं जो संसार में हो रहे हैं. अंतरिक्ष
यात्रा की इतनी जल्दी प्रगति की बात हमने सोची भी नहीं थी, इससे संसार में
बड़े-बड़े परिवर्तन हो सकते हैं. मैं इन सब बातों की चर्चा उन परिवर्तनों के
महत्व को समझाने के लिए कर रहा हूं जो विज्ञान के द्वारा इस संसार में हो रहे
हैं. हम इस विज्ञान को समझने का प्रयत्न कर सकते हैं. हममें से अधिकांश इसके
बारे मे सुनते हैं, पढ़ते हैं और अपनी राय बनाते हैं. लेकिन वास्तव में
वैज्ञानिक प्रगति दूसरों की नकल करने पर निर्भर नहीं रहनी चाहिए.
हरेक कोई बड़ा वैज्ञानिक नहीं हो सकता. भारत में एक शुभ लक्षण यह है कि हमारे
पास कुछ योग्य वैज्ञानिक हैं, जो अनुसंधान सम्बन्धी बुनियादी कार्य कर रहे हैं.
जैसा कि आप जानते हैं कि गत वर्ष हमने इस समिति में शिक्षा, स्कूलों में
वैज्ञानिक शिक्षा, कृषि और विज्ञान तथा अन्य विषयों पर चर्चा की थी. मुझे यह
स्वीकार करते हुए शर्म आती है कि इस समिति का अध्यक्ष होते हुए भी मैंने इसको
आगे बढ़ाने के लिए कोई काम नहीं किया है. लेकिन समिति ने गत वर्ष जो काम किया,
उससे बड़ी प्रेरणा मिलती है. बड़े-बड़े वैज्ञानिकों ने इस समिति के सदस्यों के
समक्ष भाषण किये हैं और उन्होंने जो निबन्ध पढ़े, बड़े दिलचस्प और सूचनाप्रद हैं.
उन्होंने अच्छा काम किया है. लोगों के दिमाग को विज्ञान के इस विषय की ओर आकृष्ट
करने के प्रारंभिक काम के अलावा उन विशिष्ट समस्याओं की ओर भी ध्यान दिलाना
जरूरी है, जो हमारे सामने हैं और जिनको हम विज्ञान के जरिये सुलझाना चाहते हैं.
आधुनिक बच्चों में वैज्ञानिक समझ
मुझे याद है, करीब-करीब पचास बरस हुए या कुछ कम, जब मैंने यूरोप में बिलकुल शुरू
में हवाई जहाजों का चलना देखा था. अजीब इत्तफाक है. मैं आपसे एक बात कहूं. पचास
बरस से कुछ ऊपर हो गये, जब मैं स्कूल में गया था, तो मुझे हवाई जहाजों पर एक
निबन्ध लिखने को कहा गया था. शायद यह मेरा पहला ही निबन्ध था . इसको बावन बरस
हुए. उस जमाने में अमरीका में राइट ब्रदर्स वगैरह कुछ लोग थे, जिनके बारे में
अखबारों में चर्चा होती थी कि वे उड़ने की कोशिश कर रहे हैं. खैर, मुझे आज याद
नहीं कि मैने तब क्या लिखा था. कुछ-न-कुछ लिखा ही था. लेकिन मुझे उसमें दिलचस्पी
बहुत थी और उसके दो-एक बरस बाद मैंने जर्मनी में पहली बार हवाई जहाजों को देखा.
मैं वहां एक नुमाइश में गया था, जिसमें हवाई जहाज उड़ते थे. एक ढाल से आकर और
ढाल की तेजी से चलकर कुछ हवा के खिलाफ वे उड़ने लगते थे और दो सौ गज जाकर धम से
गिर जाते थे. देखिए, वह हवाई जहाजों का शुरू का जमाना था, जबकि वे अच्छी तरह उड़
भी नहीं सकते थे. सौ-दो सौ गज उड़ना ही अजीब समझा जाता था कि देखो उड़ गये. इसको
मैंने देखा. हल्के-हल्के मैंने एक साल भर के अन्दर ही देखा कि हवाई जहाज पेरिस
शहर के ऊपर उड़ रहे थे. वे फ्रांस से इंग्लैण्ड की चैनल के ऊपर उड़कर ब्रिटेन
में भी आये. इस तरह हर साल तरक्की होती गयी और फिर पहली लड़ाई आयी और आज आप सब
इसको मामूली बात समझते हैं. आज सारी दुनिया के सब मुल्कों में हवाई जहाज उड़ते
हैं और लाखों आदमी उन पर इधर-~उधर आते-जाते हैं. इसमें कुछ भी अजीब बात नहीं
रही. मुमकिन है कि जब आप मेरी उम्र के हों, तब यह भी कोई अजीब बात न रहे कि आप
चांद में जा रहे हों, तारों में घूम रहे हों. मैं नहीं जानता आप कहां-कहां जा
रहे हों. पर ऐसा हो तो सकता है.
लेकिन इसको खुद करना एक बात है और सैर करना दूसरी बात है. यानी एक बात तो यह कि
आप हवाई जहाज में बैठकर जाते हैं, लेकिन दूसरी बात यह कि उस हवाई जहाज के पीछे
जो विज्ञान है, साइन्स है, टेक्नोलॉजी है, आप उसको कहां तक समझे हैं. मेरा मतलब
यह नहीं कि आप में से हरेक आदमी को ऊंचे दर्जे का इंजीनियर होना है. मेरा मतलब
यह है कि कहां तक आप आजकल की इस टेक्नोलॉजिकल दुनिया के एक जुज हैं या आप
पुरानी दुनिया के टुकड़े हैं. मैं खुद किसी कदर पुरानी दुनिया का हूं. मैं आजकल
के छोटे लड़कों से बातें करता हूं, और देखता हूँ कि बचपन से ही कितनी उनके
दिमाग में मशीनें हैं और उनके खेलने की बहुत-सी चीजें भी मशीनों से ताल्लुक
रखती हैं.
मेरे पास जापान से एक खिलौना आया था, रिमोट कंट्रोल. यानी आजकल आप यह जानते हैं,
इलेक्ट्रॉनिक डिवाइसेज (ढंग) हैं, रडार है, क्या-क्या हैं. यह एक खिलौने की मोटर
कार थी. वहां दूर रख दो, कोई वगैरह नहीं होता, कुछ नहीं होता. यहां एक दूसरी
चीज़ में जो बटन दबाया, तो जिधर चाहें उस मोटर को उधर ले जा सकते हैं. यानी
आगे, पीछे, दाएं-बाएं, या जब चाहे उसे रोक दें. उसमें कोई चीज़ छूटी नहीं है.
खैर, यह तो उस बड़ी चीज़ की एक छोटी निशानी है, जो आप अखबारों में पढ़ते हैं कि
रिमोट कंट्रोल से हवाई जहाज उड़ सकते हैं. उन पर कोई आदमी नहीं बैठा होता. वे
रडार से या जो कुछ कहिए उड़ाए जाएंगे और दुश्मन के पास भेज देंगे और ये जाकर
दुश्मन के शहर में गिरेंगे. बिना किसी आदमी के वे ठीक वहीं जायेंगे. तो यह एक
छोटे से खिलौने की मिसाल थी. शुरू में काफी अजीब मालूम होता था. दूर रखा हुआ है.
कोई उसे न छूता है, न कुछ है. आप यहां से अपने बटन को दबाइए, वह वहीं जाता है,
जिधर आप चाहेंगे. खैर, एक रोज बाहर से एक बुजुर्ग, बहुत बड़े आदमी, मेरे मेहमान
बन कर आये थे. मैंने उनसे जिक्र किया कि मेरे पास एक ऐसा खिलौना है.
उन्होंने कहा, "मैं भी देखना चाहता हूं." मैं उसे लाया. पर अब वह मुझसे चले ही
नहीं. बड़ी जिल्लत हुई साहब. मैंने तो उसकी बहुत तारीफ की थी और वह चले ही
नहीं. लाचारी थी, अब क्या किया जाय ? बाद में मेरा दस बरस का नवासा आया, उसने
देखा और दो मिनट में उसे चला दिया. यह नयी जेनरेशन मशीन को ज्यादा समझती है और
यकीनन आप भी मुझसे ज्यादा समझते होंगे. सो मैं कहता हूं कि जमाना बिलकुल बदलता
जाता है. देखना यह है कि कहां तक आप उस जमाने के हिस्से हैं और उसकी हवा को आप
कहां तक समझते हैं. यकीनन आप कुछ-न-कुछ समझते होंगें. मैं भी समझता हूं, लेकिन
मैं दिमागी तौर से समझता हूं. मेरा नवासा है, वह दिमागी तौर से नहीं समझता,
लेकिन यह इसी हवा में पैदा हुआ है. तो कुछ-न-कुछ है ही और ऐसे ही आजकल के सब
बच्चे हैं.
जीव जन्तु प्रेम
मैं देहरादून जेल की उस छोटी-सी कोठरी में लगभग साढ़े चौदह महीने रहा और यह अनुभव
करने लगा कि जैसा यह मेरा ही घर हो. उसके प्रत्येक भाग से मैं परिचित हो गया.
जेल में निजी कार्यों से अधिक अवकाश मिलने के कारण हम प्रकृति के अधिक निकट आ
गये. अपने सामने आने-जाने वाले जानवरों और कीडों को हम बडी उत्सुकता से देखते
थे. जैसे-जैसे इस ओर मेरी उत्सुकता बढ़ती गयी, वैसे-ही-वैसे मैं अपनी कोठरी और
उसके बाहर आंगन में रहने वाले कीड़ों-मकोड़ों में दिलचस्पी लेने लगा. मैने अनुभव
किया कि मेरी वह शिकायत गलत थी कि मेरा आंगन सूना और उजड़ा हुआ है, क्योंकि
मैंने यह पाया कि वह जीवों से भरा हुआ था. ये सब रेंगनें, फिसलकर चलने वाले और
उड़ने वाले कीड़े-मकोड़े मेरे दैनिक जीवन में बिना किसी प्रकार का हस्तक्षेप
किये हुए रह रहे थे. तब कोई कारण न था कि मैं उनसे किसी प्रकार की छेड़-छाड़
करता. हां, किन्तु खटमलों, मच्छरों और मक्खियों से मुझे निरन्तर युद्ध करना
पड़ता था. बर्रों को मैं तरह दे जाता था, क्योंकि मेरी कोठरी में सैकड़ो भरी पड़ी
थी. जब कभी मुझे ऐसा अनुभव होता था कि किसी बर्र ने मेरे डंक मार दिया है तो
उनमें और मुझसे थोडी लड़ाई हो जाती थी. एक बार क्रोध में आकर मैंने सब बर्रो को
समाप्त कर देना चाहा किन्तु उन्होने अपने इस अस्थाई घर की रक्षा के लिए मुझसे
काफी युद्ध किया, जिसमें कदाचित उनके अण्डे रखे थे. अन्त में मैने हार मान ली और
यह तय किया कि यदि वे मुझे किसी प्रकार की हानि न पहुंचाएं तो वे उन्हें शान्ति
के साथ रहने दूंगा. उसके बाद एक वर्ष से अधिक मैं उस कोठरी में उन बर्रो से घिरा
हुआ रहता रहा किन्तु उन्होंने फिर कभी मुझ पर आक्रमण नहीं किया. हम एक-दूसरे का
सम्मान करने लगे.
चमगादडों को मैं पसन्द नहीं करता, किन्तु मुझे उनका भी स्वागत करना पड़ता था. वे
शाम के वक्त अंधेरे में बिना किसी प्रकार का शोर किये हुए उड़कर निकल जाते थे और
मुझे भय लगता था कि मेरे कहीं काट न लें. बड़े-बड़े चमगादड़ हवा में ऊपर ही उड़ा
करते थे.
मैं चीटियों, सफेद चीटियों और दूसरे कीड़े-मकोड़ों को भी ध्यान से देखा करता था.
छिपकलियां, जो इन कीडों की तलाश में शाम को निकलकर बाहर आ जाती थीं, अपने-अपने
शिकारों की तलाश में एक-दूसरे से भिड़ती थीं और इस प्रकार अपनी पूंछ हिलाया करती
थीं जिसको देखकर मुझे बडा आनन्द आता था. वे प्रायः बर्रों के पीछे न पड़ती थीं
किन्तु एक-दो बार मैंने बडी सावधानी से उन बर्रों को सामने आकर पकड़ते देखा.
जहां पर वृक्ष थे वहां मैंने गिलहरियों के झुण्डों को भी स्वच्छन्दतापूर्वक
विचरण करते देखा. वे बड़ी साहसी थीं. लखनऊ जेल में जब मैं घंटो बिना हिले-डुले
बैठा पढ़ता रहता था, गिलहरी मेरे पैरों पर चढ़कर गोद में आ बैठती थी और मेरे
मुंह की ओर देखने लगती थीं. मेरी आंखों की ओर वह गौर से देखती थी और अनुभव करती
थी कि मैं वृक्ष नहीं हूं, वह मुझे चाहे जो कुछ भी समझती हो मैं नही बता
सकता. क्षण-भर के अन्दर ही वह भयभीत होकर भाग खड़ी होती थी. कभी-कभी गिलहरियों के
छोटे-छोटे बच्चे पेड़ों से नीचे गिरते रहते थें, तब उनकी मां उनके पीछे दौड़ी हुई
आती थी और उन्हें गेंद-सा अपने मुंह में दबाकर सुरक्षित स्थान में ले जाती थी.
कभी-कभी बच्चे खो जाया करते थे. हमारे एक साथी ने इस प्रकार के तीन गिलहरियों के
खोये हुए बच्चों को पाल रखा था. वे इतने छोटे थे कि पालना एक कठिन समस्या बन गयी.
अन्त में हमने इस समस्या को बुद्धिमानी से हल किया. हमने उनको फाउन्टेनपेन में
स्याही भरने वाले फिलर से दूध पिलाकर पाला था.
अलमोड़ा की जेल को छोड़कर जितनी जेलों में मैं गया वे सब कबूतरों से भरी रहती
थीं. जेलों में हजारों कबूतर रहते थे और शाम को आकाश उनसे ढक-सा जाता था.
कभी-कभी जेल के अफसर उन्हें मारकर खा भी जाते थे. कहीं-कहीं मैना भी रहती थी,
जो प्रायः सभी जगह पायी जाती है. देहरादून जेल की एक कोठरी में मैना के एक
जोड़े ने अपना घोंसला बना रखा था. मैं उनको खिलाया-पिलाया करता था. वे इतनी
पालतू हो गयी थीं कि यदि सुबह या शाम को उन्हें चारा मिलने में ज़रा भी देरी हो
जाती तो वे चुपचाप आकर मेरे पास बैठ जातीं और जोर-जोर से चिल्लाकर अपना भोजन
मांगने लगती थीं. उस समय उनकी हरकतें और धैर्यहीन चिल्लाहट सुनकर बड़ा आनन्द
आता था.
नैनी जेल में हजारों तोते थे. एक बहुत बडी संख्या मेरी बैरक की दीवारों पर रहा
करती थी. उनका प्रेमपूर्ण सम्भाषण और प्रेमालाप देखने वाला दृश्य होता था.
कभी-कभी एक मादा तोते के लिए नर तोते भीषण रूप से लड़ते थे.
तब मादा तोता शान्ति के साथ बैठी हुई युद्ध का निर्णय देखती थी और विजयी के साथ
जाने को तत्पर रहती थी.
देहरादून जेल में सैकडों प्रकार की चिड़ियां थीं. वे परस्पर गातीं, चिड़-~चिड़ातीं
और मधुर ध्वनि करती थीं. कोयल की पुकार इनमें सबसे अच्छी लगती थी.
वन और वन्य जीवन
जब मैं किसी हरे-भरे पेड़ को कटते हुए देखता हूं, तो मुझे दुःख होता है. मुझे
लगता है मानो किसी आदमी का सिर काटा जा रहा हो. जो लोग पेड़ काटते हैं, उन्हें
सजा मिलनी चाहिए और बेहतर तो यह है कि ऐसा कानून बने कि हरे पेड़ काटने वाले को
सज़ा दी जाए.
जबकि वन-महोत्सव पर लाखों पेड़ लगाये जाते हैं, बाद में उनकी देखभाल नहीं की
जाती. इस प्रकार की लापरवाही एक अपराध जैसा ही है. भले ही लगाये जाने वाले पेड़ों
की संख्या कम हो पर जो कोई भी पेड़ लगाये जाए उसकी देख-रेख अवश्य की जाए.
अगर एक पेड़ काटा जाए तो उसके बदले दो पेड़ लगाये जाएं. कितने अफसोस की बात है कि
जब पेड़ काटे जाते हैं या तो वे मुरझा जाते हैं, तो उनकी जगह नये पेड़ नहीं लगाये
जाते. इन पेड़ों को काटे जाने से बहुत पहले ही नये पेड़ लगाये जाएं.
