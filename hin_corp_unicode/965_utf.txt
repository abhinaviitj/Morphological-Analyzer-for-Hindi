<आ.ळ्.><ञ्.ठ्.><घौआष्ढ्ःआण् श्ःआष्ंआ ' भ्ःआणा ंऐःठा><खाछ्छ्ः ळौख् ऐभूं शाण्श्ख्षीठी><१९८८><छ्ःईण्ठा फ्षाखाश्ःआण्.><फीळाणी><९० ठौ ९५><२४००><घौआष्ढ्ःआण् ' भ्ःआआणा - खाछ्छ्ः ळौख् ऐभूं.><ढ्ःआणाण्झा खूंआष्>

ओढा जाम और होथल गिरनार पर्वत की तलहटी में रहने लगे. वहीं उन्हें दो पुत्र
हुए, जखरो और जेसंग. कई वर्ष बीत गए. कभी-कभी ओढा जाम को जब अपने वतन कच्छ की
बहुत याद आती, तब वे कच्छ जाने के लिए अति उत्कण्ठित हो उठते. एक बार उन्होंने
होथल के समक्ष अपनी इच्छा व्यक्त की और कच्छ चलने का प्रस्ताव रखा. ओढाजी के
वतन-प्रेम से परिचित होथल ने यह बात मान ली, पर उसने एक शर्त रखी- 'कच्छ में यह
गुप्त रखना पड़ेगा कि होथल पद्मिनी नारी है.' होथल ने कहा,'अगर यह बात प्रकट हो
जाएगी तो मैं कच्छ छोड़कर चली जाऊँगी.'
कच्छ पहुँच कर ओढा जाम की खुशी का ठिकाना न रहा. सब आनन्द, प्रेम और प्रसन्नता
से रहने लगे. एक दिन अनहोनी घटना घटित हुई. होथल ने देखा कि दूर से दो मदमाते
भैंसे तीव्र वेग से दौड़ते हुए आ रहे थे और क्षण भर में आँगन में खेलते उसके
पुत्रों पर टूट पड़ेंगे. पुत्रों को बचाने के लिए होथल दौड़ पड़ी. जैसे ही
भैंसे आ पहुँचे, होथल ने दोनों को एक-एक हत्था जड़ दिया. होथल के स्पर्श मात्र
से दोनों भैंसे एकदम शान्त हो गए. इस अद्भुत दृश्य को कुछ लोगों ने देखा और
चारों ओर बात फैल गई, 'ओढ़ाजी की रानी डाकिनी है डाकिनी !' जब ओढा जाम ने यह
सुना तो क्रोध में आकर बोल उठे--'मेरी होथल तो पद्मिनी है पद्मिनी..' होथल ने
ओढा जाम के कथन सुने और तुरन्त अपनी शर्त के अनुसार कच्छ छोड़ कर चल पड़ी.
अब ओढा जाम के दिन विरह में बीतने लगे. उनके जीवन में आनन्द और उत्साह का अंश
तक न रहा. पर वे होथल से वचनबद्ध थे. लाचार थे. कुछ वर्ष बीत गए. दोनों कुँवरों
के विवाह का अवसर आया. पुत्रों को आशीर्वाद देने और रिवाज़ के अनुसार
पुत्रवधूओं की एक-एक माँग को पूर्ण करने होथल कच्छ में आ पहुँची. एक पुत्रवधू
चतुर थी. उसने माँगा,'आप कच्छ में हमारे साथ रहें-ऐसी मेरी इच्छा है.' अन्तत:
होथल को पुन: कच्छ में रहना पड़ा. ओढा जाम के सुख के दिन लौट आए. वे होथल के
साथ आनन्द से रहने लगे.
 लीला--चनेसर
सिन्ध प्रदेश के जाम उन्नड के वंश में पाँचवीं पीढ़ी में जाम दासडा नाम का
राजा हुआ. जाम दासडा के छोटे कुँवर का नाम जाम चनेसर था. जाम दासडा के बाद कच्छ
के लियर प्रदेश का राजा जाम चनेसर बना. जाम चनेसर पराक्रमी और उदार राजा था.
उसने अपने राज्य का बहुत बड़ा हिस्सा अपने भाइयों को बाँट दिया. फलत: ऐसी
स्थिति उत्पन्न हुई कि चनेसर को अपना निर्वाह करना मुश्किल हो गया. इसके उस युग
के कुछ छोटे-छोटे राजाओं और जमीदारों की तरह चनेसर ने भी किसी बड़े रईस
व्यापारी के कारवाँ पर डाका डालने या लूट चलाने की योजना तैयार की. इसकी पूर्ति
के लिए वह अपने कुछ साथियों के साथ रण के तट पर डेरा डाल, मौका ढूँढने लगा.
कुछ ही दिनों के बाद एक सुबह उसके डेरे पर एक बहुत ही सुन्दर घुड़सवार आ
पहुँचा. रण-प्रदेश की असह्य गर्मी में, जहाँ पशु-पक्षी का भी नामोनिशान नहीं
होता, इस सुकुमार युवक का आगमन चनेसर को आश्चर्यचकित करने लगा. वास्तव में यह
युवक पुरूष वेश में शोभित थर प्रदेश की कुँवरी लीलावती थी. शोभा राजपूत की
पुत्री लीलावती ने अपना नाम लीलाजी रख लिया था. यह अपने भावी पति चनेसर को
देखने आई थी. वस्तुत: बहुत पहले लीला का वाग्दान जाम चनेसर से हो गया था,
परन्तु अपनी विषम परिस्थिति के कारण चनेसर विवाह की बात टाल रहा था. लीलाजी की
स्त्रियोचित चाल-ढाल और सुकुमारता देखकर चनेसर के मन में आशंका जन्मी कि यह कोई
युवक नहीं है परन्तु पुरुष के वेश में कोई नारी है. किसी घटना से उसे मालूम हो
गया कि उक्त युवक युवती है और उसकी अपनी वाग्दत्ता लीलादेवी है तो वह विवाह के
लिए आतुर हो उठा. थोड़े ही समय में शुभ मुहूर्त में जाम चनेसर और लीला देवी का
विवाह सम्पन्न हो गया.
जाम चनेसर और लीलादेवी के दिन अत्यन्त सुख में व्यतीत होने लगे. कौमार्यावस्था
से ही प्रणय-सूत्र में बँधने वाले दोनों प्रेमी एक-दूसरे को प्राणपण से चाहते
थे.
उन्हीं दिनों कच्छ के डोण प्रदेश में वीरम चावडा शासक था. उसकी कुँवरी
कोरूकुमारी ने भाभी के उपालम्भ से आहत होकर जाम चनेसर का वरण करने का व्रत ले
लिया. वीरम चावडा ने जाम चनेसर के समक्ष अपनी कुँवरी के लिए प्रस्ताव भेजा.
लीलादेवी के प्रेम में एकनिष्ठ जाम चनेसर ने विवाह का प्रस्ताव अस्वीकार कर
दिया. वीरम चावडा गहरी चिन्ता में डूब गया. कुँवरी के व्रत का निर्वाह कैसे
हो ? वीरम चावडा का वज़ीर बहुत ही चतुर था. उसने और कोरूकुमारी ने मिलकर एक
योजना बना ली.
इस योजना के अनुसार कोरूकुमारी चम्पा मालिन का रूप धारण कर, जाम चनेसर की रानी
लीलादेवी के पास पहुँची. कोरूकुमारी के कलात्मक पुष्प-~गुम्फन कौशल से प्रभावित
लीलादेवी ने कोरू को अपने पास रानीवास में रख लिया. थोड़े ही दिनों में कोरू ने
अपने मधुर स्वभाव और पुष्प-गुम्फन के विविध नमूने भेंट करके रानी का मन जीत
लिया.
एक दिन अवसर देखकर कोरू ने अपने पास रखा एक अमूल्य मणि लीलादेवी को दिखाया. इस
दैदीप्यमान मणि के प्रकाश से सारा भवन मानो प्रकाशित हो उठा. लीलादेवी
आश्चर्यचकित हो गई. उसने मणि पर मुग्ध हो कोरू के समक्ष मणि की माँग रखी. कोरू
मणि देने के लिए सहमत तो हुई पर उसने एक शर्त रखी, "बा, मणि तो मैं दे दूँ, पर
उसके बदले में मुझे एक रात महाराज की सेवा करने का सौभाग्य मिलना चाहिए."
कोरू की शर्त सुनकर लीलादेवी स्तब्ध हो गई, पर मणि में मोहान्ध लीलादेवी ने
कोरू की शर्त कबूल कर ली. उसी रात्रि में, लीला ने युक्ति करके चनेसर को इतना
मद्यपान करवाया कि जब कोरू शयनखंड में पहुँची तब चनेसर नशे में धुत्त बेहोशी
की-सी हालत में शय्या पर पड़े थे. कोरू के हृदय में अन्धकार छा गया. वह पूर्णत:
हताश हो गई. अब क्या हो सकता था ? वह जाम चनेसर की सेवा-सुश्रूषा करने लगी.
प्रभात में जब चनेसर की आँखें खुलीं तो उसने लीला के स्थान पर किसी अन्य
अत्यन्त सुन्दर युवती को देखा. उसे आश्चर्य हुआ, क्रोध भी आया. उसने उग्र स्वर
में पूछा, "लीलादेवी कहाँ है ? तुम कौन हो ? यहाँ क्यों, कैसे ?" कोरू ने
अत्यन्त विनम्र पर मोहक-मधुर स्वर में कहा, "महाराज, मैं कोरूकुमारी हूँ. आज की
रात मैंने आपको खरीद लिया है."... धीरे-धीरे कोरू ने सारी घटना कह-सुनाई. कोरू
की एकनिष्ठा, व्रत और अनन्य प्रणय-भावना से प्रभावित जाम ने कोरू के प्रति
आकर्षण अनुभव किया तथा लीलादेवी के प्रति आक्रोश और तिरस्कार का भाव. वह सोचने
लगा, "पत्थर के मोह में पति को बेच दिया ? कैसी स्त्री है यह ?"
कुछ ही दिनों में जामचनेसर ने कोरूकुमारी से विवाह कर लिया. अब लीलादेवी को
अत्यन्त पश्चाताप होने लगा. पर क्या हो सकता था ? जब चिड़िया चुग गई खेत.
लीलादेवी विरह-वेदना में दिन बिताने लगी. वह रात-~दिन जाम चनेसर के नाम की रट
करती रहती. लीलादेवी के करूण कल्पान्त से कोमल हृदया कोरूकुमारी भी व्यथित रहती
थी. एक दिन मौका देखकर उसने जाम चनेसर को प्रसन्न करके लीलादेवी को क्षमा कर
देने का वचन ले लिया. इसके बाद लीलादेवी और जाम चनेसर में पुन: मनमेल हो गया.
इस तरह जाम चनेसर, लीलादेवी और कोरूकुमारी एक साथ रहने लगे. उनके दिन अत्यन्त
सुखानन्द में बीतने लगे.
 फूल भदुवो--भोरी कुमारी
कच्छ के गढ़ काछा प्रदेश के शासक जाम शिराज सभी दृष्टि से सुखी था, परन्तु
सन्तति के अभाव में व्यथित रहता था. एक बार संयोगवशात् उसने दास-~दासियों की
बात-चीत सुनी. वे सभी राजा के बाँझपन को लेकर टीका-टिप्पणी कर रहे थे. राजा
सावधान हो गया, तो ऐसी बातें बार-बार उसके कानों पर पड़ने लगी. राजा शिराज की
मानसिक शान्ति और स्वस्थता नष्ट होने लगी. एक दिन वह इतना व्याकुल हुआ कि अपना
राज्य छोड़कर निकल पड़ा.
राजा शिराज राज्य से दूर हिंगलाज माता के स्थानक की ओर चल पड़ा.
वह माता के स्थानक की ओर जाने वाले रास्ते के बीच रेत में लेट गया. उसने सोचा
कि यात्रा के लिए आने वाले साधु-सन्त इधर से ही गुजरेंगे और उनके पवित्र चरणों
की रज का स्पर्श शायद मेरे मन को शान्ति दे सके.
थोड़े ही दिनों के बाद उसी रास्ते से एक बहुत बड़े, समर्थ योगी निकले. उन्होंने
देखा कि रास्ते के बीच में कोई लेटा है. जाम शिराज का राजवंशी रूप देखा और देखी
उसकी दयनीय हालत. योगी के मन में करूणा उमड़ पड़ी, उनका हृदय आर्द्र हुआ.
उन्होंने जाम शिराज को सन्तान-प्राप्ति का वरदान दिया और प्रसाद के रूप में एक
फूल दिया.
जाम शिराज अपने राज्य में लौट आया. उसने अपनी रानियों को योगी का प्रसाद
दिखाया. परमप्रिय रानी अभिमान में आकण्ठ डूबी हुई थी, उसने मुँह मोड़ लिया पर
दूसरी रानी ने प्रसाद के फूल को सादर उठा लिया.
योग्य समय के बाद दूसरी रानी ने पुत्र को जन्म दिया. पुत्र-प्राप्ति से राजा
अत्यन्त प्रसन्न हुआ. उसके आनन्द का पार न था. उसने योगी के प्रसाद की स्मृति
में कुँवर का नाम रखा फूलकुमार. फूलकुमार अत्यन्त सुन्दर और तेजस्वी था.
दिन-प्रतिदिन उसका रूप और उसकी बुद्धि बढ़ते गए.
एक दिन फूलकुमार जब अपने साथियों के साथ मृगया खेलने गया, एक अनोखी घटना घटित
हुई. वह किसी एक पड़ाव पर पहुँचा, जहाँ सोढ़ा राजपूतों की कन्याएँ ढोल के साथ
रास ले रही थीं और नाच रही थीं. फूलकुमार ने इनको चिढ़ाने के लिए अपने तरकस से
एक तीर निकाला और इस तरह छोड़ा कि तीर ढोल को वेध कर आर-पार निकल गया. रास-रंग
की मस्ती में विघ्न पहुँचा. सभी कन्याएँ इस आकस्मिक व्यवधान से हैरान थीं.
उनमें से एक चतुर कन्या बोली, 'कुमार, इस ढोल की पोल में तीर लगाने में कैसी
जीत, कैसी वीरता ? वीरता तो तब कही जाएगी जब उजलकोट की भोरीकुँवरी के मन को
जीतकर, उससे ब्याह कर सको.'
फूलकुमार पर इस व्यंग्य-वचन का गहरा प्रभाव पड़ा. वह सोचने लगा, 'भोरीकुमारी को
कैसे जीता जाए ? वह तो किसी पुरुष का मुँह तक नहीं देखती. फूलकुमार ने एक
युक्ति सोची. वह योगी का रूप धारण करके, अपने सभी साथियों को भी वैसा ही रूप
धारण करवा के उजलकोट पहुँचा. योगियों की यह जमात जब उजलकोट पहुँची तो सारे नगर
में खबर फैल गई. इन सभी ने उजलकोट के बाहर पड़ाव डाल दिया. लोगों को प्रभावित
करने ये सभी योगी ठाठ-बाट से रहने लगे. फूलकुमार ने अपने सभी ऊँटों को कस्तूरी
खिलाकर तथा अगर-चन्दन की धूनी जगाकर वहाँ के वातावरण को सुगन्धित बना दिया तथा
अपनी श्री-समृद्धि का सिक्का जमा दिया. उजलकोट में योगियों की चित्र-विचित्र
बातें फैलने लगीं. कर्णोपकर्ण फैली इन बातों से भोरीकुमारी की एक दासी के मन
में योगियों के पड़ाव पर जाकर देखने का मन हुआ. जब वह उनके पड़ाव पर पहुँची तो
वहाँ का वैभव देखकर दंग हो गई. लौट कर उसने सारी बातें भोरीकुमारी को सुनाई.
भोरीकुमारी के कहने से दासी ने योगी फूलकुमार को महल में पधारने का निमन्त्रण
दिया.
एक दिन योगी बना फूलकुमार भिक्षा लेने के बहाने भोरीकुमारी के महल में पहुँचा.
भोरीकुमारी फूलकुमार के राजवंशी रूप और तेजस्वी व्यक्तित्व को देखकर विमुग्ध हो
गई. उसके हृदय में प्रेमभाव का प्रादुर्भाव हुआ. फूल योगी भिक्षा लेकर चले गए
परन्तु साथ में भोरीकुमारी के मन को भी ले गए. राजमहल में भोरीकुमारी व्याकुल
रहने लगी. वह दिन-रात विरह-वेदना में तड़पने लगी. उसकी बीमारी को देखकर उसके
पिता को अत्यन्त चिन्ता होने लगी. किसी के कहने पर राजा ने फूल योगी को बुलाया
और कुँवरी के रोग की दवा करने का अनुरोध किया. फूलकुमार ने साहस करके कहा,"आपकी
कुँवरी की स्वस्थता के लिए एक ही उपाय है--पुत्री को भिक्षा के रूप में समर्पित
कर दिया जाए." मन मसोस कर पिता ने अपनी पुत्री को स्वस्थ करने के लिए फूल योगी
के भिक्षा-पात्र में ही भोरीकुमारी को दे देने का निर्णय किया और भोरीकुमारी
योगी को भेंट कर दी.
कुछ ही समय में उजलकोट के राजा व भोरीकुमारी के पिता को पता चला कि फूल योगी
गढ़ काछा का राजकुमार फूल भदुआ हैं. उसको अपार खुशी हुई. राज्य भर में बहुत
बड़ा महोत्सव मनाया गया और फूलकुमार के साथ भोरी का विवाह कर दिया.
गढ़ काछा का फूल भदुआ जब भोरीकुमारी के साथ विवाह करके नववधू के साथ अपने राज्य
में पहुँचा तब सारे प्रदेश में आनन्द व्याप गया.
 कारायल समो-कपूरी संघार
वीर विक्रम की दसवीं शताब्दी का समय था. सिंध के विख्यात समा वीर कच्छ के पच्छम
प्रदेश में आकर बस गए थे. उस प्रदेश के कुनरिया गाँव में सिंध के जाम लाखियार
भड के वंशज नारायण समा का अमल था.
नारायण समा सभी दृष्टि से सुखी था पर सन्तान की कमी थी. सन्तान के बिना वह उदास
और व्यथित रहता था. एक बार घूमते-घूमते वह कच्छ अबडासा के पास चित्राणा नामक
पहाड़ी पर आ पहुँचा. उस समय वहाँ चित्रनाथ नामक योगी रहते थे. नारायण समा ने जब
उनको प्रणाम किया, तब वे नारायण समा के दु:ख को समझ गए. उन्हें दया आ गई.
उन्होंने नारायण समा से कहा कि वह पास के आम्र वृक्ष से एक आम्र फल तोड़ कर ले
आए. नारायण समा ने एक नहीं पर दो फल तोड़े. एक फल अपने पास रखा और दूसरा फल
योगी के पास पहुँचा. समर्थ योगी राजा की चतुराई समझ गए. उन्होंने आम्र फल हाथ
में लिया तथा कहा,`राजा, यह फल तुम अपनी रानी को खिलाना, तुम्हें एक पुत्र की
प्राप्ति का वरदान देता हूँ. परन्तु तुमने चौर्यवृत्ति रखी है, इसलिए तुम्हारा
पुत्र भी चौर्य-~कला में पारंगत होगा.'
योगीराज के वरदान के अनुसार योग्य समय पर नारायण समा के घर पुत्र का जन्म हुआ.
उस पुत्र का नाम कारायल रखा गया. कारायल जब युवक हो गया तब अत्यन्त
पराक्रमी और बलवान हुआ. वह उदार व दानी भी था. परन्तु योगी के कथन के अनुसार
उसे चोरी करने की आदत थी. वह इधर-उधर डकैती के साथ चोरी करता रहता था. नारायण
समा अपने कुँवर की चौर्यवृत्ति से मन-~ही-मन परेशान रहता था.
उस समय कच्छ के काला पर्वत के पास एक छोटी-सी (भांजडा नामक) पहाड़ी थी. वहाँ
साओ संघार नाम का एक धनवान पशुपालक रहता था. उसके कपूरी नाम की एक पुत्री थी.
बचपन से युवावस्था तक मात्र दुग्धपान करके बड़ी होने के कारण उसमें अतुल बल था.
वह जितनी बलवान थी, उतनी ही सुन्दर भी थी. अप्सरा-सी सुन्दर और शक्तिशाली कपूरी
को पाने के लिए कितने ही संघार और राजपूत युवक व राजा लालायित थे.
कपूरी ने अपने विवाह के लिए उत्सुक युवकों के समक्ष एक शर्त रखी थी. कपूरी अपने
पशु-समुदाय को पानी पिलाने का काम स्वयं करती थी. उसने कुँए से पानी निकालने के
लिए चमड़े का एक भीमकाय चरस बनवाया था. वह पानी भरे इस भीमकाय चरस को खेल-खेल
में कुँए से निकाल लेती थी. कपूरी की शर्त थी कि जो पानी-भरे इस मोट को कुँए से
निकाल सकेगा, उससे मैं विवाह करूँगी. कपूरी-सी सुन्दर कन्या को पाने के लिए
अनेक विवाहोत्सुक युवक आए, पर कोई शर्त पूर्ण नहीं कर पाया.
कारायल ने जब यह बात सुनी तो उसने इस शर्त को पूर्ण करने का निश्चय किया. उसने
अत्यन्त सरलता से शर्त को पूर्ण कर दिया. परिणामत: पद्मिनी-सी कपूरी और
शौर्य-शक्ति के स्वामी कारायल का विवाह हुआ. कुछ ही समय में उन्हें एक पुत्र
हुआ. पुत्र का नाम रखा वींझार. वींझार भी पिता की तरह बलवान और साहसी था परन्तु
साथ-साथ चौर्यकला में भी प्रवीण था.
उन्हीं दिनों धारा नगर में विशलदेव वाघेला का शासन था. वाघेला राजा अत्यन्त
समृद्ध था. उसके राज्य के भण्डार भरे थे. राज्य का खजाना भी भरा था, पर राजा
विशलदेव अति कंजूस था. कच्छ में अकाल पड़ा था. प्रजाजन भूखे मर रहे थे, पशुधन
घास के अभाव में मृत्यु के मुँह में जा रहा था पर वाघेला राजा कंजूसी नहीं
छोड़ता था. राजा कारायल समा तथा वींझार ने वाघेला राजा को सबक सिखाने का विचार
किया.
