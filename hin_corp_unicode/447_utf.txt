<छोम्मेर्चे><ईन्डुस्ट्र्य् अन्ड् हन्डिच्रङ्ट्स्><श्. ंओहन् कुमर् ंअन्ग्लम्><भ्हरट् मे खोयल ऊड्योग्><१९७३><फेओप्लेस् फुब्लिस्हिन्ग् होउसे फ्व्ट्. ळ्ट्ड्.><णेत् ढेल्हि><२८ टो ३३><२१५०><ंअन्गलम्-भ्हरट् मे खोयल ऊड्योग्>

नियोजित विकास की दृष्टि से, जहाँ सार्वजनिक क्षेत्र नयी खानें खोलने की
बड़ी योजनाएं लेकर आगे बढ़ रहा है, वहां निजी क्षेत्र की कोयला कम्पनियां
पर्याप्त पैमाने पर नयी पूंजी लेकर आगे नहीं आ रही हैं; दूसरी ओर वे अपने
साज-सामान और उत्पादन को भी सामान्य स्तर पर बनाये रखने तक की उपेक्षा कर
रही हैं. कोयला कम्पनियों के पिछले दशक के रिकार्ड से प्रकट होता है कि
बड़ी कम्पनियों तक ने स्वयं अपने कोषों से पूंजी लगाने का काम बहुत कम
किया है. करमचन्द थापर, बर्ड एण्ड कम्पनी, बंगाल कोल (एंड्रयू यूल), और
शा वैलेस जैसी बड़ी-बड़ी कम्प-~नियों ने भी पूरे एक दशक में चंद करोड़
रु. ही अपनी पूंजी में जोड़े हैं. बाजार से जुटायी गयी कुल पूंजी
नाममात्र की है जिसका परिणाम था कि विकास के लिए धन अनिवार्यत: सरकारी या
सार्वजनिक वित्तीय संस्थानों से उपलब्ध किया गया.
विशेषकर, अक्तूबर १९७१ में कोककर कोयला खानों का प्रबन्ध सरकार द्वारा
अपने हाथ में ले लिये जाने के बाद निजी कोयला खानों के मालिक इस कथित
आशंका से कि अकोककर कोयला खाने भी ले ली जायेगीं, अपने अल्पकालिक मुनाफों
को अधिक से अधिक बढ़ाने के लिए विनाशक खनन समेत अनेक अस्वस्थ खनन विधियों
में पहले कभी से भी अधिक जोरों से जुट गये थे. इस प्रकार स्थिति बिगड़ती
चली जा रही थी. विकास के लिए नयी पूंजी लगाने के किसी भी प्रयत्न का
पूर्णतया अभाव था और यह फौरी खतरा भी मौजूद था कि देखभाल के अभाव में
कहीं मौजूदा खानें भी क्षतिग्रस्त न हो जायें आसनसोल-रानीगंज क्षेत्र में
कई खानें बन्द कर दी गयी थीं और काम कर रही खानें अपनी क्षमता का उचित
ढंग से उपयोग नहीं कर रही थीं. यह तथ्य इस बात से भी स्पष्ट हो जाता है
कि हाल के वर्षों में निजी क्षेत्र में, विशेषकर बंगाल-बिहार क्षेत्र
में, उत्पादन बराबर गिरता जा रहा था.
इसके अतिरिक्त निजी क्षेत्र की कोयला कम्पनियां राज्य सरकारों को रायल्टी
तथा अन्य देय एवं प्राविडेंट फण्ड की जमा की जाने वाली रकमें नहीं दे रही
थीं; निजी कम्पनियों द्वारा अपने पास रोक रखी गयी रकमें ३० करोड़ रुपये
के हैरतअंगेज आंकड़े तक पहुँच गयी थीं. उदाहरण के लिए, पश्चिम बंगाल में
स्थिति का सार यह था: पश्चिम बंगाल में अकोककर कोयला खानें औद्योगिक
रोजगार का एक महत्वपूर्ण क्षेत्र हैं, मगर उद्योग बड़ी बुरी हालत में
हैं. २३२ में से ४० खानें बन्द हैं और कई बड़ी-बड़ी खानें के बन्द होने
की नौवत आ गयी है.
कुप्रबन्ध और भ्रष्टाचार की कार्यवाहियों के कारण पूंजी और संरक्षित
निधियों की पूरी तरह बर्बादी हो रही है तथा कोयला कम्पनियों के पास जो
थोड़ी-बहुत क्रियाशील पूंजी बची है, वह भी सरकार को दी जाने वाली रकमों
की अदायगी न करके बचायी गयी है. इस प्रकार एक कम्पनी ने--जिसका आई. आर.
सी. आई. ने हाल में पुनर्निर्माण किया है--५ करोड़ रुपये की रकम नहीं दी
है. सारी कोयला खानों ने राज्य सरकार को रायल्टी के २४ करोड़ रुपये नहीं
दिये हैं और इसके अतिरिक्त सेल्स टैक्स, प्राविडेंट फण्ड, बीमा और आय-कर
के भारी बकाये पड़े हुए है. इस गम्भीर स्थिति का सख्ती से इलाज करने की
आवश्यकता है.
निजी उद्योग अक्सर दावा किया करता था कि वह आवश्यक अति-~रिक्त पूंजी
जुटाने में सफल होगा. किन्तु निजी स्वामित्व वाली खानों के मालिकों के
संकुचित पूंजी आधार से और उनके पिछले इतिहास से स्पष्ट है कि वे स्वयं
अपने बल पर बड़ी मात्रा में पूंजी नहीं जुटा सकेंगें. वास्तव में,
अधिग्रहीत किये जाने के ठीक पहले, अनिवार्य कार्यवाही का पूर्वानुमान
करते हुए, इंडियन माइनिंग एसोसियेशन, इंडियन कोलियरी ओनर्स एसोसियेशन,
इंडियन माइनिंग फेडेरेशन तथा मध्य प्रदेश एण्ड विदर्भ माइनिंग एसोसियेशन
ने एक विज्ञापन निकाला कि निजी क्षेत्र ने पांचवी योजना के काल में ७९.५६
करोड़ रु. की पूंजी लगा कर उत्पादन को ८० प्रतिशत बढ़ाने की योजना बनायी
है. उनके पिछले आचरण को देख कर, सरकार तो अलग, कोई भी व्यक्ति उनके वादे
पर गम्भीरता से विश्वास नहीं कर सकता था. जो कुछ अनकहा छोड़ दिया निजी
उद्योग के निकटवर्ती लोग जानते हैं, यह है कि निजी उद्योग के मालिक
अधिकांशत: यह कोष सार्वजनिक वित्तीय संस्थाओं से और अंशत: गारंटी की गयी
मूल्य-वृद्धि के रूप में प्राप्त करना चाहते थे.
और विकास-कार्यों में पूंजी न लगाने का झुकाव होने का दोष कीमतों के
लचीले न होने को भी नहीं दिया जा सकता. कीमतों में वृद्धि की संरचना के
अध्ययन से स्पष्ट हो जाता है कि कोयले के मामले में मूल्य-वृद्धि अन्य
निर्मित वस्तुओं की कीमतों की तुलना मे निश्चय ही कम नहीं रही; कोयले की
कीमतों में वृद्धि (१९६१-६२ में १०० मान कर) का सूचकांक १९७० में १६४ था
जब कि उद्योगों में निर्मित अन्य सभी माल का १५१.७ था. वेतन वृद्धियों के
मामले में भी अन्य सभी उद्योगों की तुलना में कोयला उद्योग में कीमत और
वेतन का अनुपात निश्चय ही प्रतिकूल नहीं रहा. दूसरी ओर बड़ी कम्पनियों तक
ने मूल्यह्रास के लिए नाममात्र की व्यवस्था की. और, कमाई में से एक अंश
को फिर पूंजी के रूप में लगाने के लिए निकाली गयी रकमें भी अत्यन्त थीं.
स्पष्ट ही निजी क्षेत्र में कोयला विकास के लिए आवश्यक १०० करोड़ रुपये
की पूंजी जुटाना निजी कोयला कम्पनियों की क्षमता के बाहर है--वे दावे
चाहे जो करें. वास्तव में कोयला उद्योग की वित्तीय स्थिति के विषय में
रिजर्व बैंक आफ इंडिया ने जो कार्यकारी दल* नियुक्त किया था और जिसमें
अन्य लोगों के अतिरिक्त निजी कोयला उद्योग के भी प्रतिनिधि शामिल थे,
नवम्बर १९७२ में अपनी रिपोर्ट में निम्न-~लिखित अभिमत प्रकट किया था:
उत्पादन में काफी वृद्धि की परिकल्पना को देखते हुए और साथ ही हाल में
उद्योग को मंदी के जिस काल से गुजरना पड़ा और जिसके फलस्वरूप उसकी सारी
वित्तीय संरक्षित निधि छीज गयी, उसको देखते हुए यह स्पष्ट है कि उद्योग
के आन्तरि स्रोतों से आवश्यक लागत पूंजी जुटाने के प्रयत्नों में बहुत कम
योगदान मिल सकता है.
यह सिद्ध करने के लिए किसी अन्य प्रमाण की आवश्यकता नहीं रही कि
निर्धारित समय में कोयला उत्पादन बढ़ाने के कर्तव्य पूरे करना भारत के
निजी कोयला खान उद्योग की वितीय क्षमता और संगठनात्मक कुशलता के बस के
बाहर की बात थी .
निजी कोयला खानों में काम करने की हालतें बहुत गयी-गुजरी थीं जिनकी
विशेषता थी श्रमिकों का निर्मम शोषण, वेज बोर्ड की अवार्डों का लागू न
किया जाना और श्रम कानूनों पर अमल करने की अनिच्छा. निजी कोयला कम्पनियों
ने लगातार श्रमिकों के शोषण की नीति का पालन किया और वे जिम्मेदारियां
पूरी करने तक में असफल रहीं जिनकों पूरा करने के लिए वे कानून द्वारा
बाध्य थीं. १९६७ में स्वीकृत कोल वेज बोर्ड की सिफारिशों पर वर्षों की
वार्ता के बाद भी, १९७२ के अन्त तक निजी कोयला खानों में से १० प्रतिशत
से अधिक में अमल नहीं किया गया.
वेज बोर्ड की अवार्डों के लागू न किये जाने के अतिरिक्त, वेज बोर्ड की
ग्रेच्यूटी, छुट्टियों आदि सुविधाओं सम्बन्धी अन्य महत्वपूर्ण सिफारिशें
भी थीं जिनको सिद्धान्तत: तो स्वीकार किया गया था, मगर निजी कोयला
कम्पनियों के लगातार असहयोग के कारण उन पर प्रभावशाली ढंग से अमल नहीं
कराया जा सका. कोयला उद्योग में ठेकेदारी पर मजदूरों की व्यवस्था व्यापक
रूप से प्रचलित थी जिसकी १९६०-६१ की दवे जांच अदालत से लेकर १९६९ की
बैनर्जी जांच अदालत तक अनेक जांच आयोगों ने समीक्षा की. परन्तु परिस्थिति
में कोई उल्लेखनीय सुधार नहीं हुआ. इन दुराचरणों से भी ऊपर यह कि कोयला
खान भरती संगठन ने कोयला खान उद्योग में बंधक मजदूरों की व्यवस्था
प्रचलित कर दी थी और मालिक लोग इस कुत्सित व्यवस्था को त्यागने में हिचक
रहे थे.
* देखिए: वर्किंग ग्रुप आन फाइनैंस फार कोल इन्डस्ट्री (रिजर्व बैंक आफ
इंडिया, नवम्बर १९७२) की रिपोर्ट इस कार्यकारी दल में अन्य लोगों के
अतिरिक्त इंडियन माइनिंग एसोसियेशन के अध्यक्ष आर. लाल और इंडियन फेडरेशन
के अध्यक्ष एच.एन. मुखर्जी भी शामिल थे.
मजदूरों के सम्बन्ध में निजी खान मालिक विभिन्न प्रकार के दुराचरण बरत
रहे थे. वेतनों से बड़े पैमाने पर कटौतियां आम बात थीं. इसके साथ ही,
वेतनों में कमी कर अदायगी करने और कागजों में हेरफेर कर प्राविडेंट फण्ड
से बचने के अतिरिक्त, निजी कोयला खानें कोयला खान प्राविडेंट फण्ड संगठन
में प्राविडेंट फण्ड की रकमें जमा न करने की अप-~राधी थीं. जमा की जाने
वाली रकम के बकाये हैरतअंगेज हद तक पहुंच गये यानी ११ करोड़ रुपये से
अधिक तक. इस प्रकार जो थोड़े से मजदूर नियमित वेतन पर रखे जाते थे उन्हें
भी कानूनी वेतन कागज पर ही मिलता था; शेष मजदूर ठेकेदारों के होते थे और
ठेकेदार उन्हें मन-~चाहे ढंग से वेतन देने के लिए स्वतंत्र थे. मजदूरों
की बाजाब्ता वेतन न दो, प्राविडेंट फण्ड जमा करने में चूक करो, रिकार्डों
और हिसाब-~किताब में हेरफेर करो ताकि मजदूरों की नौकरी की सुरक्षा और
उसके लाभ न मिलें--ये सब बातें ही भारी संख्या में निजी कोयला खान
कम्प-~नियों के निर्देशक सिद्धान्त प्रतीत होती थीं.
खान सुरक्षा कानूनों का उल्लंघन किया जाना व्यापक रूप से जारी था. बड़े
पैमाने पर आग लग जाना तथा खानों का ढह जाना वर्षों से अमल में लाये जाने
वाली अवैज्ञानिक खनन विधियों का कुपरिणाम थे, और इससे कोयले के भूमिगत
भण्डारों की क्षति तथा आग नियंत्रण के रूप में राष्ट्र को काफी आर्थिक
हानि उठानी पड़ी. खानों में खिड़कियों का प्रबन्ध नाकाफी था. टेकें
अपर्याप्त थीं और सुरक्षा का साज-सामान तो एकदम नदा-~रत ही था. मजदूरों
को जिन खतरों का सामना करना पड़ रहा था, उनकी सख्त आलोचना की जा चुकी है.
इस प्रकार एक खतरनाक परिस्थिति पैदा हो गयी थी और सरकार निष्क्रिय दर्शक
नहीं बनी रह सकती थी.
कोककर कोयला खानों के राष्ट्रीयकरण से कोयला खान क्षेत्र में दो दुनियाएँ
बन गयीं--एक जहां भारत कोककर कोयला कम्पनी, राष्ट्रीय कोयला विकास निगम
और सिंगरेनी कोयला खान कम्पनी तथा अन्य सार्वजनिक कम्पनियों द्वारा
कानूनों को तथा वेज बोर्ड की अवार्डे को पूरी तरह लागू किया गया दूसरी
जहाँ इनका बुरी तरह उल्लंघन किया गया. दूसरे शब्दों में एक कानूनी दुनिया
थी. और दूसरी कानून से परे. मजदूर की दृष्टि से कोई फर्क नहीं पड़ना
चाहिए कि कोयला कोककर है या अकोककर, मगर राज्य व्यवस्था वाली कोककर कोयला
खानों तथा निजी स्वामित्व की अकोकर कोयला खानों में उसकी स्थिति व्यापक
रूप से भिन्न थी.
रेलों द्वारा कोयले की खरीद के सम्बन्ध में साल-दर-साल एक विचित्र असंगति
पैदा हुआ करती थी. उस समय की प्रथा के अनुसार निजी और सार्वजनिक क्षेत्र
की कम्पनियों द्वारा सप्लाई किये गये कोयले की कीमतें उत्पादन की लागत के
आकलन के आधार पर साथ-साथ और समरूप निर्धारित की जाती थीं जिनमें वेज
बोर्ड की अवार्डों को पूरी तरह और वफादारी के साथ लागू किया जाना शामिल
मान लिया जाता था. मगर कीमतें वेज बोर्ड की अवार्डों के वास्तविक
कार्यान्वयन से सम्बन्धित नही थीं जिसका परिणाम यह था कि निजी क्षेत्र की
कोयला कम्पनियां ऐसे मुनाफा बना लेती थीं जो वास्तव में वेतन के रूप में
मजदूरों को मिलने चाहिए थे.
निजी क्षेत्र की अकोककर कोयला खानों में २ लाख से अधिक मज-~दूर काम करते
थे. साप्ताहिक और मासिक वेतनों बोनस तथा अन्य कानूनसम्मत रकमों की अदायगी
न करना और करना भी तो अनियमित रूप से, यह प्रवृत्ति छोटी, बड़ी और मझौली,
सभी किस्म की खानों में संक्रामक रोग की तरह फैल गयी थी. विभिन्न
दुराचरणों द्वारा मजदूरों को प्राविडेंट फण्ड से वंचित करने के संगठित
प्रयत्नों और सुरक्षा तथा संरक्षण के सभी सिद्धान्तों को ताक पर रखने के
साथ ही प्राविडेंट फण्ड के खातों की रकमों के भारी बकाये बनाये रखने का
दुष्परिणाम यह था कि कोयला खानों के मजदूरों के जीवन की हालतें बड़ी
दयनीय थीं. वेज बोर्ड अवार्डों पर निजी कम्पनियों के मालिकों से लम्बी
वार्ता का कोई फल नहीं निकला और यह आशा करना मूर्खता होती कि मालिक लोग
भारी संख्या में मजदूरों की स्थितियों में कोई सुधार करने के लिए कभी
सहमत होगें. स्वभावत:, राष्ट्रीय ट्रेड यूनियन केंद्र, विभिन्न पार्टियों
से अपने सम्बन्दों के बावजूद, सरकारी हस्तक्षेप की मांग करने में एकमत
थे. जनवरी १९७३ के मध्य में समस्त ट्रेड यूनियन केंन्द्रों ने सारी कोयला
खानों का राष्ट्रीयकरण किये जाने की मांग के समर्थन में संयुक्त रूप से
खान मजदूरों की आम हड़ताल संगठित की. इस प्रकार मजदूरों के लिए न्याय
सुलभ कराने की अनिवार्य आवश्यकता निजी कोयला कम्पनियों को अधिग्रहित करने
का महत्वपूर्ण आधार बन गयी है.
जैसा कि वर्षों पहले ही तकनीकी विशेषज्ञों ने बताया था, सार्वजनिक
व्यवस्था और स्वामित्व से ही देश की कोयला निधि का विवेकपूर्ण और
व्यवस्थित संचालन तथा इस प्रकार विकास सम्भव था कि जिससे मुनाफे कमाने के
उद्देश्य स्वस्थ खनन विधियों और राष्ट्रीय लक्ष्यों के अधीन बन जायें.
कोयले के संचयित भण्डारों का एकात्मक और वैज्ञानिक विकास तभी एक सम्भावना
बन सकता था जब कि खानें सार्वजनिक व्यवस्था के मातहत रखी जायें, न कि
निजी कोयला खान कम्पनियों के मातहत जो अल्पकालिक मुनाफों से प्रेरित होती
हैं.
खनिज सम्पदा के संरक्षण के सिद्धान्तों के अनुरूप कोयला उद्योग के
विवेकसंगत तथा समायोजित विकास का प्रश्न ही अनेक देशों में, जैसे
ब्रिटेन, फ्रांस और पूर्वी योरप के देशों में, कोयला उद्योग के
राष्ट्रीयकरण के लिए तर्क था. ग्रेट ब्रिटेन में कोयला उद्योग का
राष्ट्रीय-~करण १ जनवरी १९४७ को किया गया था. प्रोफेसर केविन एलेन ने
ब्रिटेन में कोयला उद्योग के राष्ट्रीयकरण का उद्देश्य सूक्ष्म रुप से इस
प्रकार बताया है:
(१) खान मजदूरों की लम्बें अरसे से चली आ रही मांग की मजदूर-नियंत्रण
लागू किया जाय;
(२) कुशलता के हित में उद्योग के अन्दर युक्तिकरण लागू करने की आवश्यकता;
(३) समाज की रक्षा के लिए, इजारेदारी अधिकार के ऊपर निय-~न्त्रण की
आवश्यकता;
(४) राष्ट्र के आर्थिक नियोजन के लिए ईंधन और शक्ति उद्योगों पर
सार्वजनिक स्वामित्व का महत्व.
आगे वह टीका करते हैं :
यह संदेहास्पद है कि राष्ट्रीयकरण किये बिना, विशेषकर जब कि विशाल लागत
पूंजी की आवश्यकता थी, उद्योग में कोई युक्तिकरण लागू किया जा सकता था.*
इस प्रकार अकोककर कोयला खानों का अधिग्रहण किया जाना ऐतिहासिक स्थिति की
मांग थी. सरकार की और आगे निष्क्रियता का अर्थ होता कि विनाशकारी खनन
समेत समस्त अस्वस्थ खनन विधियों, अलाभकर कोयला कम्पनियों, कुप्रबंध,
श्रमिकों के साथ अनुचित व्यवहार जिसमें मजदूरों को कम वेतन देना भी शामिल
था और बिक्री में भ्रष्टाचार को जारी रखा जाता; और सबसे बड़ी बात यह कि
उसका अर्थ होता एक ऐसे एकात्मक प्राधिकरण की स्थापना के उद्देश्य को
त्याग देना जिसको कोयला उत्पादन के भारी विकास तथा हमारे कोयला साधनों के
संरक्षण तथा अधिकतम उपयोग का कर्त्तव्य सौंपा जा सकता.
कोयला खान (प्रबन्ध अधिग्रहण) अध्यादेश १९७३, ३० जनवरी १९७३ से लागू हुआ.
इस अध्यादेश का स्थान एक कानून ने लिया जो मार्च १९७३ में पास किया गया;
और मई १९७३ में संसद द्वारा कोयला खान (राष्ट्रीयकरण) कानून पारित किये
जाने के बाद इन खानों का स्वामित्व भारत सरकार को हस्तांतरित कर दिया
गया. समस्त कोयला उद्योग के राष्ट्रीयकरण के इस बड़े कदम के साथ ही
अस्वस्थ और अवैज्ञानिक खनन तथा मजदूरों के शोषण एवं अन्य राष्ट्र के
सर्वाग हितों में प्रबन्ध किये जाने का नया युग आरम्भ हुआ.
