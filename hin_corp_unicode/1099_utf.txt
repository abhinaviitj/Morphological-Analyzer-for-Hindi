<ळिटेरटुरे><श्होर्ट् श्टोर्य्><झयस्तल् शटिस्ह्><आट्म्समर्पन्><१९८२><षज्कमल् 

(खिस् भन्डर्गह् फर्)><णेत् ढेल्हि><१६-२२><२०००><झयस्तल् श्., आट्म्समर्पन्, श्स्>
सामने की तरफ नयी सैलून क्या खुली, एक बड़ी अजीब-सी फज़ीहत हो गयी . नयी,
सजी-सँवरी दूकान और चुस्त-दुरुस्त कामगार . गाहक का मन सजावट की तरफ
खिंचता ही है . लेकिन ओमल्या नाई के लिए तो मैं गाहक-भर नहीं, बल्कि उसको
तो मेरे सिर के बाल तारने का हक उसके बापू के ज़माने से मिला हुआ है . इसलिए
आमना-सामना होती ही हम दोनों-के-दोनों गड़बड़ा जाते हैं . जैसे चोरी करते हुए
देख लिया जाना दोनों के लिए मुसीबत की बात बन जाती है . ऐसा ही होता है .
ओमल्या की दूकान से बचकर नयी सैलून में घुसते हुए, हमेशा इसी तरह की स्थिति
बनती है . उस दिन भी ऐसा ही हुआ . बचकर, नयी सैलून की तरफ मुड़ा ही था कि
देखा ओमल्या ऐसी कातर दृष्टि से यह देख रहा है कि उसकी अवहेलना करके गुजर
जाने का साहस मुझसे नहीं हो सका . मैं उसकी तरफ बढ़ गया : वही, गड़बड़ाते
हुए, जैसा कि होता है . और मुझे अपनी दूकान में प्रवेश करते देखकर ओमल्या
भी एकदम से गड़बड़ा गया, मुझसे भी अधिक . पहले तो वह मुझे नहीं पहचान पाने
का अभिनय-सा करता है, फिर जैसे अपने पहचाने पर अविश्वास-सा करते हुए कमीज़
की सामनेवाली जेब से चश्मा निकालकर आँखों पर चढ़ा लेता है . जैसे, देखे हुए
की, तसदीक कर लेना चाहता हो . फिर हमेशा की तरह सारे-के-सारे सामनेवाले
दाँत दिखाते हुए हँस पड़ता है . वैसे भी अपनी तसल्ली को अभिव्यक्त करने
के लिए उसके पास इस हँसी के अलावा दूसरा माध्यम नहीं होता . "तो ओमल्या,
तुमको चश्मा लग ही गया ?" "हाँ बाबू, अब उमर भी तो हो गयी ." थोड़ा-सा सिर
झुकाकर ओमल्या एक तरफ हो जाता है, मेरे लिए रास्ता बना देता . बल्कि, सिर
नहीं, वह कमर पर से ही थोड़ा-सा झुक गया था और मैंने उसके सिर पर पकते हुए
बालों के साथ चेहरे की एक-एक लकीर को भी एक ही उचटती नज़र में देख लिया था
कि उम्र ने किस तेज़ी से बढ़कर उस पर हमला किया है . यह तो कुल बात चलाने
का खेल था, वरना चश्मा तो ओमल्या को तभी चढ़ चुका था जब किशन्या कालेज में
दाखिल हुआ था और ओमल्या की दूकानदारी गड़बड़ाना शुरु हुई थी . छोटे-से शहर
का अपना रवैया होता है . यहाँ एक की बात दूसरे से छिपी नहीं रहती . फिर,
हमारी बात तो पड़ोस की है . सब जानते हैं, ओमल्या की दूकानदारी टूट चुकी
है और वह मोहताजी के उस किनारे पर जा पहुँचा है जहाँ से खुशहाली को लौटा
लाने के लिए अब उसे नये खून का सहारा चाहिए . ऐसा ही होता है . कम-से-कम
उसके अपने यहाँ तो ऐसा हुआ ही . और यह मेरा देखा हुआ है . ओमल्या का बापू
हमारे सामने ही राजस्थान से आया था और आकर उसने अस्पताल के सामनेवाली नाली
पर, ठेले में अपनी दूकान जमायी थी . तब वह हमारे घर आकर बाल बना जाया करता
था . यहाँ, हमारे पड़ोस में, जगह उसको बाद में मिली थी . ओमल्या अपने बाप
के साथ-साथ हमारे घर आया करता था . तभी से, मेरे सिर से बालों पर उसका हक
कायम हो चुका था . उस समय वह काम सीख रहा था . एक बार मेरे बाल बनाते समय
उसके हाथ का उस्तरा मेरी कनपटी पर दूर तक नीचे उतर आया था . इस पर उसको
जिस बुरी तरह डाँट पड़ी थी, वह भी मुझे याद है . लेकिन अपने बापू के बेदम
होने के पहले ही ओमल्या का ताज़ादम खून जोश मारने लगा था और वह तैयार होकर
दूकान में आ चुका था . दूकान सँभालते ही उसने अपने बापू से कहा था--`बापू,
अब तेरे आराम करने के दिन आये . तू घर बैठ .' ऐसा ही हुआ था . बाद के दिनों
में, ओमल्या का बापू ओसारे में बैठ-कर उसके लड़के-बच्चों से मन बहलाता या
अकेला बैठकर पीछे, राजस्थान में छोड़ आये अपने देस की याद करता . जब ऊबता
तो मारवाड़ी गली में जाकर गाँव के संगी-साथियों के साथ चिलम पीता या चंग
बजाकर होली के गीत गाता . लेकिन ओमल्या, अपने लड़के से बाल काटने का काम नहीं
करवाना चाहता . कहता है--`बाबू, किशन्या दूकान नहीं चलायेगा . उसको तो मैं
आगे पढ़ाऊँगा . फिर किसी अच्छी-सी सरकारी नौकरी में लगवाऊँगा . आप लोगों
का आशिर्वाद रहा तो सब ठीक हो जायेगा .' किशन्या उसका अकेला लड़का है . बाद
की तीनों लड़कियाँ हैं . अपने धन्धे के प्रति उसको अरुचि क्यों है, इसे तो
मैं नहीं समझ सका लेकिन शिक्षा के प्रति उसका यह लगाव और उसकी हिम्मत देखकर
मुझे आश्चर्य होता, अच्छा भी लगता . यह कल्पना मुझे नहीं थी कि इस फेर में
वह इस तरह थक जायेगा और उसकी दूकान एकबारगी लड़खड़ा जायेगी . यह, कुल एक
दूकान के टूटने की बात नहीं थी बल्कि एक जमा-जमाया परिवार धीरे-धीरे नष्ट
हो रहा था . और एक नष्ट होते हुए परिवार के सम्बन्ध में, एक छोटे-से शहर
के रवैये के मुताबिक, तरह-तरह की कहानियाँ तरह-तरह के रंग लेकर फैलती हैं
. मेरे लिए इन कहानियों पर विश्वास या अविश्वास करने की बात नहीं उठती
. बल्कि यह सब मुझे अच्छा नहीं लगता क्योंकि यह जो परिवार मेरे सामने
धीरे-धीरे नष्ट हो रहा है, इसका तिनका-तिनका मेरे ही सामने जुटा था और मैं
दिली तौर पर चाहता था कि ओमल्या की दूकानदारी पुनर्जीवित हो उठे . लेकिन
सामनेवाली नयी सैलून के खुलते ही एक-एक करके उसके गाहक जो बिखरना शुरु हुए
तो समूची दूकान भाँय-भांॅय करने लगी . यह बात गाहकी के बिखर जाने के अधिक
उसके विश्वास की थी, जो टूट रहा था . मैं कह नहीं सकता कि अपने पुराने
गाहकों को नयी दूकान में जाते हुए देखते समय उसे कैसा लगता होगा . मैंने
सोचा था कि मैं उसका विश्वास लौटा लाऊँगा, लेकिन वह तो मेरे सम्बन्ध में
ही अपना विश्वास कायम नहीं कर पा रहा था . थोड़ी देर तक तो वह मुझे किसी
अपरिचित की तरह दूर से देखता रहता है . फिर धीरे-से जेब में हाथ डालकर चश्मा
बाहर निकालता है और धोती से पोंछकर आँखों पर चढ़ा लेता है . शायद इस तरह
वह अपना आत्मविश्वास एकत्र करता है . शायद सामनेवाली सैलून की आधुनिकता और
अपने ढंग के बीचवाले फर्क का अन्दाज भी करता है . फिर कैंची और कंघी उठाता
है और डरते-डरते मेरे बालों के साथ छुआ देता है . एक आदमी का, इस तरह असहाय
पड़ते जाना मुझे अच्छा नहीं लगता . मैंने तो सोचा था कि कुर्सी पर बैठते ही
मैं निश्चिन्त हो जाऊँगा और हमेशा की तरह वह अपना काम शुरु कर देगा, मैं
नींद लेता रहूँगा . जैसा कि अब तक होता आया है . ओमल्या के गाहकों को कुछ
बतलाना नहीं पड़ता . जाकर चुपचाप कुर्सी पर बैठ जाना-भर होता है . पहले
वह बालों का और गाहक की पसन्दगी-नापसन्दगी का एक नज़र में जायज़ा लेता है,
फिर अपना काम शुरु कर देता है . इस बीच आँख मूँदकर एक नींद ली जा सकती है
. बाल बना चुकने के बाद किसी छोटे बच्चे की तरह सिर को अपनी छाती के साथ
सटाकर चेहरे पर वह पानी का फुहारा मारता है . सिर पर चम्पी भी करता है .
चम्पी ऐसी कि तबीयत तरोताजा हो जाये . फिर फुहारे की बूँदों को हथेलियों
से रगड़कर पूरे चेहरे पर फैला देता है और नैपकिन से पोंछकर सुखा देता है
. सबसे आखीर में स्नो-पाऊडर लगाता है . हाथों में कंघी देता है और एक ओर
खिसककर अदब से खड़ा हो जाता है . इस पूरी क्रिया के दरम्यान उसके भीतर एक
किस्म का आत्मविश्वास हुआ करता था . उसके हाथ औरतों के हाथों की तरह मुलायम
और छोटे-छोटे हैं . उनका स्पर्श इतना हलका और सुखद होता है कि नींद आने लग
जाये . इस मामले में भी ओमल्या को अपने बापू का ही हुनर विरासत में मिला है
. कह नहीं सकते कि यह उसके हाथ के हुनर की वजह से होता है या उसकी दूकान
में जलनेवाली अगरबत्तियों की सुगन्धि का कोई असर होता है कि नींद आने ही
लगती है . सुबह, दूकान खोलने के पहले ओमल्या भगवान की पूजा करता है और अपने
बापू की तस्वीर के सामने अगरबत्तियाँ खोंस देता है . सामनेवाले शीसे के ऊपर
ही उसके बापू की तस्वीर लटक रही है, फ्रेम में मढ़ी हुई . यह तस्वीर उसकी
मौत के ठीक पहले खींची गयी थी . इस तस्वीर का खींचा जाना भी हमारी गली की,
याद की जानेवाली घटनाओं में से एक है . इधर उस मरणासन्न व्यक्ति को गंगा-जल
पिलाया जा रहा था और खाट से उतारकर, गोबर लिपी हुई जमीन पर लिटाया जा रहा
था और उधर, तस्वीर खींचने की तैयारी भी साथ-साथ चल रही थी . किसी तरह दो
व्यक्तियों ने मिलकर उसे बाँहों के सहारे उठाकर बिठाया और एक ओर सरककर इस
तरह खड़े हो गये कि तस्वीर में न आ जायें . लेकिन उसकी बाँहों को थामे हुए
उन दोनों के हाथ तस्वीर में आ ही गये . बापू के ओमल्या के खानदान में किसी
की भी तस्वीर नहीं खींची थी . कैंची की नोक से कान के आगे-पीछे खूब दूर तक
गोल निशान बना-कर वह लम्बी-लम्बी कलम पर उँगली रखकर अटक जाता है . पूछता
है, "कलम तो लम्बी रखेंगे, बाबू ?" मुझे ताज्जुब होता है . इसके पहले उसे,
कम-से-कम मुझसे, कुछ पूछने की ज़रुरत नहीं होती थी . मैं यह भी समझता हूँ कि
उसके शास्त्र के अनु-सार इतनी लम्बी कलमें नहीं रखना चाहिए . लेकिन अब अपनी
पसन्दगी-नापसन्दगी जाहिर करके अपने ग्राहक को असन्तुष्ट करने की स्थिति में
वह नहीं रह गया है . कलम लम्बी रहे या थोड़ी छोटी कट जाये, इससे मुझे कोई खास
फर्क पड़नेवाला नहीं, इसलिए सबकुछ उसकी मर्जी पर छोड़ देता हूँ, "जैसा तुमको
अच्छा लगे . और बाल भी छोटे करने हैं ." यह एक अच्छी बात हुई, क्योंकि इससे
उसका मुझ पर विश्वास लौटने लगता है और वह धीरे-धीरे पुराने सम्बन्धों पर वापस
आने लगता है . अब उसकी चुप्पी भी पिघलने लगती है . सामनेवाली सैलून में बैठ
ग्राहकों पर उपेक्षा की दृष्टि डालकर वह बड़े-बड़े बालों की आलोचना शुरु
कर देता है, "पता ही नहीं चलता कि लड़के हैं या लड़कियाँ . बाबू, ऐसे बाल
काटने में क्या रक्खा है ? दो मिन्ट का कैंची का खेल . लेकिन मुफ्त के पैसे
लेने को अपना ही ईमान मना करता है ." मुझे यह मौका उपयुक्त दिखता है और मैं
बात रुख बदलकर इस बार उसके घर-परिवार की ओर कर देता हूँ, "किशन्या की पढ़ाई
तो खत्म हो गयी . अब तो दूकान में वह तुम्हारी मदद कर सकता है ?" "नहीं
बाबू, किशन्या दूकान नहीं चलायेगा . किसी अच्छी-सी सरकारी नौकरी में लग
जाता तो उसकी माँ की साध पूरी हो जाती . मैं भी निश्चिन्त हो जाता . आप
लोगों का आशिर्वाद रहा तो".  .  .  आगे कुछ नहीं कहकर वह चुप हो जाता है .
जैसे अब आशीर्वाद पर उसका भरोसा पहले की तरह नहीं रहा--दूकानदारी का क्या
भरोसा ? तभी पीछे से साँकल बजी थी . साँकल की खटक के साथ-साथ हाथी दाँत और
लाखड़ी चूड़ियों की मिली-जुली खनक . ओमल्या मुझसे इजाज़त माँगता है, "एक
मिन्ट में आता हूँ बाबू !" फिर लौटकर बतलाता है, "किशन्या की माँ है, बाबू
. आपकी बोली से पहचान गयी, आपको भीतर बुलाती है . बस दो मिन्ट में खाली कर
देता हूँ ." मेरे लिए एक उलझन पैदा हो जाती है . मैं समझ नहीं पाता कि आखिर
किस बात के लिए यह औरत मुझे भीतर बूला रही है . और सच बात तो यह है कि एक
किस्म का अन्देशा-सा मन में घर कर जाता है . जेहन में वे तमाम कहानियाँ
एक बार चक्कर काट जाती हैं जो इस लड़-खड़ाते परिवार को लेकर तरह-तरह के
रंगों में यहाँ-से-वहांॅ तक फैली हुई हैं . क्योंकि इस छोटे-से शहर का एक
अपना रवैया है और गरीबी एक ऐसी चीज है कि उसके बाद आदमी के लिए नहीं करने
लायक कुछ भी नहीं होता . मैं नहीं समझ पाता कि इस अप्रमाणित कथा-नायिका के
सत्य या असत्य से मेरा सामना किस तरह होगा . ओमल्या की घरवाली मुझे, बैठने
के लिए, मोढ़ा देकर ओमल्या को इशारे से बाहर भेज देती है . हो सकता है कि
मेरे लिए, सामनेवाले होटल से, चाय लेने उसे भेजा हो . लेकिन मेरे मन में एक
अन्देशा घर कर चुका था और मैं कुछ भी तय नहीं कर पा रहा था . मैं याद करना
चाहता हूँ कि कितने दिनों बाद इस औरत को इतने नज़दीक से देख रहा हूँ . इस
बीच वह ज़रा भी नहीं बदली है . पीले और लाल, चटक रंगोंवाली बन्धेज में वह
अब भी सजती है . तीन उँगलियों के बीच आँचल का किनारा दाबकर वह किसी नयी बहू
की तरह बराबर मुझसे पर्दे की ओट बनाये रखती है . उसके पतले ओंठ इस तिरछी ओट
के बाहर रहते हैं . उनके प्राकृतिक रंग पर उम्र और गर्दिश अब तक अपना असर
नहीं डाल सकी है . मुझे हमेशा यह लगता कि न मालूम कैसे इसका भाग्य एक नाई
के साथ जुड़ने के लिए बना, इसे तो किसी कुलीन घराने में होना चाहिए था .
