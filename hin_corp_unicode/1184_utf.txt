<ःइन्डि ळिटेरटुरे><ठेद्ट् भोओक्><झय्नेन्ड्र खुमर्><भॅअअर् ढस् श्हन्><१९८९><ण्चेर्ट् (फ्रवल् भ्हग्-१><णेत् ढेल्हि><३०-३६><२०००><खुमर्, झ्-भॅअअर् ढर्स्हन्-ठ्द्ट्-औ> 

एक बार की बात कहता हूँ. मित्र बाजार गए तो थे कोई एक मामूली चीज लेने,
पर लौटे तो एकदम बहुत-से बंडल पास थे.मैंने कहा-यह क्या?बोले-यह जो साथ
थीं.उनका आशय था कि यह पत्नी की महिमा है. उस महिमा का मैं कायल हूँ. आदिकाल
से इस विषय में पति से पत्नी की ही प्रमुखता प्रमाणित है. और यह व्यक्तित्व
का प्रश्न नहीं, स्त्रीत्व का प्रश्न है. स्त्री माया न जोड़े तो क्या मैं
जोडूँ? फिर भू सच-सच है और वह यह कि इस बात में पत्नी की ओट ली जाती है. मूल
में एक और तत्तव की महिमा सविशेष है. यह तत्व है मनीबैग, अर्थात् पैसे की
गरमी या एनर्जी.पैसा पावर है. पर उसके सबूत में आस-पास माल-टाल न जमा हो तो
क्या वह खाक पावर है. पैसे को देखने के लिए बैंक-हिसाब देखिए, पर माल-असबाब,
मकान-कोठी तो अनदेखे भी दीखते हैं. पैसे की उस `पर्चेजिंग पॉवर' के प्रयोग
में ही पावर का रहस्य है.लेकिन यही नहीं. लोग संयमी भी होते हैं. वे फिजूल
सामान को फिजूल समझते हैं.वे पैसा बहाते नहीं हैं और बुद्धिमान होते हैं.
बुद्धि और संयमपूर्वक वह पैसे को जोड़ते जाते हैं. वह पैसे की पावर को इतना
निश्चय समझते हैं कि उसके प्रयोग की परीक्षा उन्हें दरकार नहीं है. बस,
खुद पैसे के जुड़ा होने पर उनका मन गर्व से भरा-फूला रहता है.मैंने कहा -
यह कितना सामान ले आए!मित्र ने सामने मनीबैग फैला दिया, कहा-यह देखिए. सब
उड़ गया, अब तो रेल-टिकट के लिए ही शायद बचा हो!मैंने तब तय माना कि और
पैसा होता तो और सामान आता. वह सामान जरूरत की तरफ देखकर नहीं आया, अपनी
`पर्चेजिंग पावर' के अनुपात में आया है.लेकिन ठहरिए. इस सिलसिले में एक और
भी महत्तव का तत्व है, जिसे नहीं भूलना चाहिए, उसका भी इस करतब में बहुत-कुछ
हाथ है. वह महत्तव है, बाजार.मैंने कहा - यह इतना कुछ नाहक ले आए!मित्र बोले
- कुछ न पूछो. बाजार है कि शैतान का जाल है. ऐसा सजा-सजाकर माल रखते हैं कि
बेहया ही हो जो न फँसे.मैंने मन में कहा, ठीक बाजार आमंत्रित करता है कि आओ
मुझे लूटो और लूटो. सब भूल जाओ और मुझे देखो. मेरा रूप और किसके लिए है? मैं
तुम्हारे लिए हूँ. नहीं कुछ चाहते हो, तो भी देखने में क्या हरज है? अजी आओ
भी.इस आमंत्रण में यह खूब है कि आग्रह नहीं है. आग्रह तिरस्कार जगाता है.
लेकिन ऊँचे बाजार का आमंत्रण मूक होता है. और उससे चाह जगती है. चाह मतलब
अभाव. चौक बाजार में खड़े होकर आदमी को लगने लगता है कि अपने पास काफी नहीं
है, और चाहिए, और चाहिए. मेरे यहाँ कितना परिमित है और यहाँ कितना अतुलित है.
ओह!कोई अपने को न जाने तो बाजार का यह चौक उसे कामना से विकल बना छोड़े, विकल
क्यों पागल! असंतोष, तृष्णा और ईर्ष्या के घायल मनुष्य को सदा के लिए बेकार
बना डाल सकता है.एक और मित्र की बात है. वह दोपहर के पहले के गए-गए बाजार से
कहीं शाम को वापस आए. आए तो खाली हाथ.मैंने पूछा-कहाँ रहे?बोले-बाजार देखते
रहे.मैंने कहा-बाजार को देखते क्या रहे?बोले-क्यों? बाजार-तब मैंने कहा-लाए
तो कुछ नहीं.बोले-हाँ. पर यह समझ में न आता था कि न लूँ तो क्या? सभी कुछ
तो लेने को जी होता था. कुछ लेने का मतलब था शेष सब कुछ को छोड़ देना.
पर मैं कुछ भी नहीं छोड़ना चाहता था. इससे मैं कुछ भी नहीं ले सका.मैंने
कहा-खूब!पर मित्र की बात ठीक थी. अगर ठीक पता नहीं है कि क्या चाहते हो तो
सब ओर की चाह तुम्हें घेर लेगी और तब परिणाम त्रास ही होगा, गति नहीं होगी,
न कर्म.बाजार में एक जादू है. वह जाद आँख की राह काम करता है. वह रूप का
जादू है.पर जैसे चुंबक का जादू लोहे पर ही चलता है, वैसे ही इस जादू की भी
मर्यादा है. जेब भरी हो, जेब खाली पर मन भरा न हो, तो भी जादू चल जाएगा. मन
खाली है तो बाजार की अनेकानेक चीजों का निमंत्रण उस तक पहुँच जाएगा. कहीं
हुई उस वक्त जेब भरी तब तो फिर मन किसकी माननेवाला है? मालूम होता है यह भी
लूँ, वह भी लूँ. सभी सामान जरूरी और आराम को बढ़ाने वाला मालूम होता है. पर
यह सब जादू का असर है. जादू की सवारी उतरी कि पता चलता है कि फैन्सी चीजों
की बहुतायत आराम में मदद नहीं देती, बल्कि खलल ही डालती है. थोड़ी देर
को स्वाभिमान को जरूर सेंक मिल जाता है. पर इससे अभिमान की गिल्टी को और
खुराक ही मिलती है. जकड़ रेशमी डोरी की हो तो रेशम के स्पर्श के मुलायम
होने के कारण क्या वह कम जकड़ होगी?पर उस जादू की जकड़ से बचने का एक
सीधा-सा उपाय है. वह यह कि बाजार जाओ तो पहले मन खाली न हो. मन खाली हो,
तब बाजार न जाओ. कहते हैं लू में जाना हो तो पानी पीकर जाना चाहिए. पानी
भीतर हो लू का लू-पन व्यर्थ हो जाता है. मन लक्ष्य मे भरा हो तो बाजार भी
फैला का फैला ही रह जाएगा. तब वह घाव बिल्कुल नहीं दे सकेगा, बल्कि कुछ
आनंद ही देगा. तब बाजार तुमसे कृतार्थ होगा, क्योंकि तुम कुछ-न-कुछ सच्चा
लाभ उसे दोगे. बाजार की असली कृतार्थता है आवश्यकता के समय काम आना.यहाँ एक
अंतर चीन्ह लेना बहुत जरूरी है. मन खाली नहीं रहना चाहिए इसका मतलब यह नहीं
कि मन बंद रहना चाहिए. जो बंद हो जाएगा, वह शून्य हो जाएगा. शून्य होने
का अधिकार परमात्मा का है, जो सनातन भाव से संपूर्ण है. शेष सब अपूर्ण है.
इससे मन बंद नहीं रह सकता. सब इच्छाओं का विरोध कर लोगे, यह झूठ है और अगर
"इच्छा निषेधस्तपः" का ऐसा ही नकारात्मक अर्थ हो तो वह तप झूठ है. वैसे
तप की राह रेगिस्तान को जाती होगी, मोक्ष की राह वह नहीं है. डाट देकर मन
को बंद कर रखना पड़ता है. लोभ का यह जीतना नहीं है कि जहाँ लोभ होता है,
यानी मन में, वहाँ विकार हो. यह तो लोभ की ही जीत है और आदमी की हार. आँख
अपनी फोड़ डाली, तब लोभनीय के दर्शन से बचे तो क्या हुआ? ऐसे क्या मिट
जाएगा? और कौन कहता है कि आँख फूटने पर रूप देखना बंद हो जाएगा? क्या आँख
बंद करके ही हम सपने नहीं लेते हैं और वे सपने क्या चैन भंग नहीं करते
हैं? इससे मन को बंद कर डालने की कोशिश तो अच्छी नहीं. वह अकारथ है. यह तो
हठवाला योग है. शायद हठ-ही-हठ है, योग नहीं है. इससे मन कृश भले हो जाए
और पीला और अशक्त जैसे विद्वान का ज्ञान. वह मुक्त ऐसे नहीं होता. इससे
वह व्यापक की जगह संकीर्ण और विराट की जगह क्षुद्र होता है. इसलिए उसका
रोम-रोम मूँदकर मन को बंद तो करना नहीं चाहिए. वह मन पूर्ण कब है? हमसे
पूर्णता होती तो परमात्मा से अभिन्न हम भी शून्य ही न होते अपूर्ण हैं,
इसी से हम हैं. सच्चा ज्ञान इसी अपूर्णता के बोध को हममें गहरा करता है.
सच्चा कर्म सदा इसी अपूर्णता की स्वीकृति के साथ होता है. अतः उपाय कोई
वही हो सकत है जो बलात् मन को रोकने को न कहे, जो मन की भी इसलिए सुने
क्योंकि वह अप्रयोजनीय रूप में हमें नहीं प्राप्त हुआ है. हाँ, मनमाने
की छूट मन को न हो, क्योंकि वह अखिल का अंग है, खुंद कुल नहीं है. पड़ोस
में एक महानुभाव रहते हैं जिनको लोग भगत जी कहते हैं. चूरन बेचते हैं. यह
काम करते जाने उन्हें कितने वर्ष हो गए हैं. लेकिन किसी एक भी दिन चूरन से
उन्होंने छह आने पैसे से ज्यादा नहीं कमाए. चूरन उनका आसपास सरनाम है. और
खुद खूब लोकप्रिय हैं. कहीं व्यवसाय का गुर पकड़ लेते और उस पर चलते तो आज
खुशहाल क्या मालामाल होते! क्या कुछ उनके पास न होता! इधर दस वर्षों से मैं
देख रहा हूँ, उनका चूरन हाथों-हाथ बिक जाता है. पर वह न उसे थोक देते हैं,
न व्यापारियों को बेचते हैं. पेशगी-आर्डर कोई नहीं लेते. बँधे वक्त पर अपनी
चूरन की पेटी लेकर घर से बाहर हुए नहीं कि देखते-देखते छह आने की कमाई
उनकी हो जाती है. लोग उनका चूरन लेने को उत्सुक जो रहते हैं. चूरन से भी
अधिक शायद वह भगत जी के प्रति अपनी सद्भावना का देय देने को उत्सुक रहते
हैं. पर छह आने पूरे हुए नहीं कि भगत जी बाकी चूरन बालकों को मुफ्त बाँट
देते हैं. कभी ऐसा नहीं हुआ कि कोई उन्हें पच्चीसवाँ पैसा भी दे सके. कभी
चूरन में लापरवाही नहीं हुई, और कभी रोगी होता भी मैंने उन्हें नहीं देखा
है. और तो नहीं, लेकिन इतना मुझे निश्चय मालूम होता है कि इन चूरनवाले भगत
जी पर बाजार का जादू नहीं चल सकता.कहीं आप भूल न कर बैठिएगा. इन पंक्तियों
को लिखने वाला मैं चूरन नहीं बेचता हूँ. जी नहीं, ऐसी हलकी बात भी न सोचिएगा.
यह समझिएगा कि लेख के किसी भी मान्य पाठक से उस चूरनवाले को श्रेष्ठ बताने
की मैं हिम्मत कर सकता हूँ. क्या जाने उस भोले आदमी को अक्षरज्ञान तक भी
है या नहीं. और बड़ी बातें तो उसे मालूम क्या होंगी? और हम-आप न जाने कितनी
बड़ी-बड़ी बातें जानतें हैं. इससे यह तो हो सकता है कि वह चूरनवाला भगत हम
लोगों के सामने एकदम नाचीज आदमी हो. लेकिन आप पाठकों की विद्वान् श्रेणी
का सदस्य होकर भी मैं यह स्वीकार करना नहीं चाहता हूँ कि उस अपदार्थ प्राणी
को वह प्राप्त है जो हममें से कम को शायद प्राप्त है. उस पर बाजार का जादू
वार नहीं कर पाता. माल बिछा रहता है, और उसका मन अडिग रहता है. पैसा उसके
आगे होकर भीख तक माँगता है कि मुझे लो. लेकिन उसके मन में पैसे पर दया नहीं
समाती. वह निर्मम व्यक्ति पैसे को अपने आहत गर्व से बिलखता ही छोड़ देता
है. ऐसे आदमी के आगे क्या पैसे की व्यंगशक्ति कुछ भी चलती होगी? क्या वह
शक्ति कुंठित रहकर सलज्ज ही न हो जाती होगी? पैसे की व्यंगशक्ति को सुनिए.
वह दारूण है. मैं पैदल चल रहा हूँ कि पास ही धूल उड़ाती हुई निकल गई मोटर.
वह क्या निकली मेरे कलेजे को कौंधती एक व्यंग की लीक ही आर-पार हो गई. जैसे
किसी ने आँखों में उँगली देकर दिखा दिया हो कि देखो, उसका नाम है, मोटर और
तुम उससे वंचित हो. यह मुझे अपनी ऐसी विडंबना मालूम होती है कि बस पूछिए
नहीं. मैं सोचने को हो आता हूँ कि हाय, ये ही माँ-बाप रह गए थे जिनके यहाँ
मैं जन्म लेने को था. क्यों न मोटर वालों के यहाँ हुआ. उस व्यंग में इतनी
शक्ति है कि जरा में मुझे अपने सगों के प्रति कृतघ्न कर सकती है.लेकिन क्या
लोक-वैभव की यह व्यंग-शक्ति उस चूरनवाले अकिंचित्कर मनुष्य के आगे चूर-चूर
होकर ही नहीं रह जाती? चूर-चूर क्यों, कहो पानी-पानी.तो वह क्या बल है जो
तीखे व्यंग के आगे अजेय ही नहीं रहता, बल्कि मानो इस वयंग की क्रूरता को
ही पिघला देता है?उस बल को नाम जो दो, पर वह निश्चय उस तल की वस्तु नहीं
है, जहाँ पर संसारी वैभव फूलता-फलता है. वह कुछ अपर जाति का तत्व है. लोग
"स्परिचुअल" कहते हैं, आत्मिक, धार्मिक, नैतिक कहते हैं. मुझे योग्यता नहीं
कि मैं उन शब्दों में अंतर देखूँ और प्रतिपादन करूँ. मुझ शब्द से सरोकार
नहीं. मैं विद्वान् नहीं कि शब्दों पर अटकूँ. लेकिन इतना तो है कि जहाँ
तृष्णा है, बटोर रखने की स्पृहा है, वहाँ उस बल का बीज नहीं है. बल्कि यदि
उसी बल को सच्चा बल मानकर बात की जाए तो कहना होगा कि संचय की तृष्णा और
वैभव की चाह में व्यक्ति की निर्बलता ही प्रमाणित होती है. निर्बल ही धन
की ओर झुकता है. वह अबलता है. वह मनुष्य पर धन की और चेतन पर जड़ की विजय है.
