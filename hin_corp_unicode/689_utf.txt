<ळिटेरटुरे><णोवेल्><छ्हउड्हर्य् षज्कमल्><णडि भह्टि ठ्हि><१९८५><अनि फ्रकस्हन्><णेत् ढेल्हि><४२-४९><२०४०><छ्हउड्हर्य् ष्,नडि भह्टि ठ्हि, णो>

+ विमल ठाकुर को नीन्द नहीं आएगी. इन दिनों अक्सर नीन्द नहीं आती है. आती है याद
- सोनाली की, और अपनी मृत्यु की ! मैं मर जाऊँगा...मैं जिन्दा नहीं रह
सकूँगा....! और वे सो नहीं पाते हैं. करोना सिगार पीते रहते हैं, और बिस्तरे
में जगे पड़े रहते हैं.
वैसे उन्हें कोई बीमारी नहीं है. अगर स्वास्थ का ध्यान रखें (जैसा कि वे रखते
ही हैं) तो अभी मौत की कोई उम्मीद नहीं है ! मगर, वे सोनाली की याद करते हैं,
और अपनी मौत से डरते हैं. किसी दिन सोनाली कहीं चली जाएगी, और किसी दिन मौत
कहीं से आ जाएगी -यही उनके जीवन का एक मात्र भय है. यही उनको नीन्द नहीं आने का
एक मात्र कारण है !
ठाकुर के पिता आसाम के जंगली इलाकों में लकड़ियों का और हथियारों का व्यवसाय
करते थे. आदिवासी जातियों में बहुत आदर या उनका. ठाकुर की माँ नहीं थीं. ठाकुर
बहुत छोटे थे, तभी एक जंगली हाथी ने उन्हें कुचल दिया था. पिता थे, और जंगली
हाथी की तरह थे. मगर, ठाकुर को पढ़ने-~लिखने के लिए कलकत्ते भेजा गया...सीनियर
कैम्ब्रिज, अँग्रेजी में बी. ए. आनर्स, एम.ए. ...
और वे जंगली हाथी नहीं बन सके. विवाह भी नहीं किया. नौकरी भी नहीं की. किसी
सुन्दरी महिला से प्रेमालाप भी नहीं. बराबर एक प्रकार की हीनता से ग्रसित रहे.
देखने में सुन्दर नहीं थे, मगर, शारीरिक व्यइतत्व बुरा नहीं था. शरीर का रंग
काला था. मगर, लम्बे थे, आँखों में ज्ञान और प्रतिभा का तेज था, अपनी
वाक्-शक्ति से किसी को भी प्रभावित कर सकते थे. इन बातों के बाद भी हीनता थी.
समाज से नहीं सही, व्यक्ति से उन्हें भय लगता था.
मगर, यह आरम्भ के दिनों की बात है. यह भय आत्मा में समा गया है. और अब प्रकट हो
रहा है मृत्यु-भय के रूप में, सोनाली के पलायन-भय के रूप में. विमल ठाकुर को भय
होता है कि सोनाली किसी और मर्द के विस्तर में, और कमरे में और जिन्दगी में
होगी. विमल ठाकुर को भय होता है कि और सारे लोग होंगे, इसी संसार में होंगे,
इसी शहर में होंगे, एक वे नहीं होंगे. वे नहीं देख सकेंगे, कि चन्द्रमा और मंगल
ग्रहों पर आदमी किस तरह रहता है. वे नहीं देख सकेंगे कि किसी विराट बम के गिरने
से एक क्षण में ही समूची पृथ्वी किस तरह अग्निपिंड बन जाती है. वे नहीं होंगे.
मौत के बाद क्या होता है? आदमी मगर कहाँ जाता है? वह आदमी, जो किसी लम्बी और
घुला-घुलाकर मारने वाली बीमारी में ग्रस्त होकर बिना उचित इलाज और उचित दवा के
मर जाता है. वह आदमी, जो तेज चलती हुई ट्रेन या मोटर से गिरकर मर जाता है. वह
आदमी, जो जोश में आकर किसी जुलूस में शामिल होता है, और पुलिस की गोली का शिकार
बनकर मर जाता है. वह आदमी जो,वह आदमी, जो अपनी बीवी की ख्वाहिशों या अपने
बच्चों के रोने से तंग आकर किसी ऊँची बिल्डिंग की छत से कूद पड़ता है, और मर
जाता है. वह आदमी, जो अपने देश की रक्षा के लिए या किसी दूसरे देश पर विजय के
लिए फौज में भरती होता है, और मर जाता है. ये तरह-तरह के आदमी मरते हैं तो कहाँ
जाते हैं ?
एक ही जगह जाते हैं? या, कहीं नहीं जाते , और उनका अन्त हो जाता है. ईसा से
तीन सौ निन्यानबे वर्ष पहले अवाम को भड़काने के जुर्म में सुकरात को गिरफ्तार
किया गया था. एथेन्स के न्यायधीशों ने उसे प्राणदण्ड दिया, तो उसने अपनी मौत से
पहले मौत के बारे में कहा था
-मौत का मतलब दो ही बातें हो सकती हैं. या तो हमारी हस्ती खत्म हो जाती है. नहीं
रहती है रूह, मिट्टी रहती है, मिट्टी में मिल जाती है. या फिर सिर्फ रूह मिट्टी
से निकल कर किसी दूसरी जगह चली जाती है.
अगर, मौत का मानी है, हस्ती का ख़त्म हो जाना, तो मौत से मीठी चीज और क्या
होगी? हम ऐसी नीन्द की घाटियों में खो जाएँगे, जहाँ से कभी लौटना नहीं होगा.
जहाँ भयावने सपने नहीं आएँगे,रह-रहकर नीन्द टूट नहीं जाएगी.
और,अगर,मौत का मानी है,इस दुनियां से उस दुनियां में चले जाना, तो मुझे सौ बार
वही दुनिया मंजूर है. क्योंकि उस दुनिया में ऐसे लोग नहीं होंगे, जो मुझे जहर
पीने को मजबूर करेंगे.
मगर, सुकरात की बातों से विमल ठाकुर को चैन नहीं मिलता है, शान्ति नहीं मिलती
है. बिस्तरे में लेटे रहते हैं,सिगार पर सिगार पीते रहते हैं,और नीन्द नहीं आती
है. नीन्द नहीं आती है,ओर सोनाली अब तक नहीं लौटी है. कितने बजे होंगे? गली के
कुत्ते इतने जोरों से क्यों भूँक रहे हैं? पंखे की हवा इतनी गर्म क्यों है?
स्टेट ट्रान्सपोर्ट वाले तेरह नम्बर की बस डिपो तक क्यों नहीं लाते हैं? नमिता
मछली में नमक डालना क्यों भूल गई थी? रनजीत से मुलाकात हुए सात-आठ दिन हो गए.
कहाँ व्यस्त है वह? और मिसेज राय चौधुरी?
नीन्द नहीं आती है. सोनाली नहीं आती है. नीन्द नहीं आती है. सोनाली नहीं
आती है. नीन्द नहीं. सोनाली नहीं.
नीन्द नहीं होने के कारण सोनाली जरूर हो सकती है. कारण सोनाली नहीं हो तो नीन्द
आ जाएगी, और शायद, नीन्द के बाद ठाकुर दुनिया में वापस नहीं आ सकेंगे.
कोई अदृश्य राक्षस आएगा., और उनका गला दबा देगा. कोई पागल सपना आएगा, और उनकी
साँसें रुक जाएँगी. सोनाली नीन्द नहीं आने का कारण है. सोनाली मौत नहीं आने का
कारण है. सोनाली जगे रहने का कारण है. सोनाली जिन्दगी का कारण है.
लेकिन, क्या वह नीन्द आने का कारण नहीं बन सकती है?
लगभग दो साल पहले, अचानक एक दिन उन्हें महसूस हुआ कि वे खुद मर चुके हैं, और
चतुर्दिक से जलते हुए किसी जंगल में अकेला एक हिरन छटपटा रहा है. जंगल की वह आग
सोनाली थी. उन्हें विश्वास हुआ, या विश्वास करने की इच्छा हुई कि यह आग जंगल
को जलाकर हिरन के लिए खुशनुमा बाग बना सकती है.
बेहाला रिफ्यूजी कैम्प में अपनी बड़ी बहन शेफाली और छोटे भाई सुभाष के साथ रहती
थी सोनाली. सुभाष चौराहे पर रेस्तराँ में काम करता था, दस रुपया प्रति मास
वेतन, और दोनों वक्त नाश्ता. चालाक लड़का था, चोरी-चोरी खाना भी वहीं खा लेता
था. शेफाली शाम को न्यू मार्केट के पास किसी गली में जाती थी. ठीक पाँच बजे एक
टैक्सी चौराहे पर रुकती थी. शेफाली कैम्प की चार-पाँच और लड़कियाँ पहले से
तैयार रहती थी. फिर, ग्यारह बजे टैक्सी में या ट्राम मैं बैठकर सारी लड़कियाँ
वापस आ जाती थीं.
कैम्प के सभी लोग जानते थे, ये लड़कियाँ कहाँ जाती हैं. आठ-दस साल का सुभाष भी
जानता था. यह भी जानता था कि दिन-दोहपर को भी ये लड़कियां कैम्प की प्रसिद्ध
महिला श्यामा मासी के घर में जाती हैं. श्यामा मासी का घर ही कैम्प में सबसे
अच्छा घर है. बाँस के फ्रेम पर मिट्टी चढ़ाकर दो कमरे बनाये गये हैं. ऊपर टाइल
हैं. मासी ने मुर्गियां पाल रखी हैं. माँगने पर शराब, गाँजा, चरस, किसी भी नसे
की व्यवस्था कर देती है. मगर, बहुत दिनों तक सोनाली नहीं जानती थी. शेफाली कहती
- शंकर बाबू म्यूजिक टीचर के यहाँ रवीन्द्र संगीत और मनीपुरी नाच सीखने
जाती हूँ. सीख जाऊँगी, तो रेडियो में, ग्रामोफोन कम्पनी में, फिल्म स्टूडियो
में काम मिलने लगेगा. शंकर बाबू दिलवा देंगे. किसी दिन मैं भी सुचित्रा सेन या
संध्या मुखर्जी बन सकती हूँ, सोनी !
और सोनाली विश्वास कर लेती थी. मगर, जब कभी-कभी शेफाली एक साथ बीस या पचीस
रुपये लेकर वापस लौटी तो उसे शक होने लगता था. दीदी कहाँ से रुपये लाती है? मनु
भाभी एक दिन कह रही थी कि कलकत्ते की लड़कियाँ भी चोरी-पाकेटमारी करती हैं. कहीं
दीदी भी...? मनु भाभी एक कह रही थी कि कलकत्ते में लड़कियाँ बिना शादी किये ही
दूसरों के साथ सो रहती हैं. कहीं दीदी भी...?
नहीं, नहीं,दीदी नहीं. शेफाली दीदी नहीं. दीदी बहुत अच्छी है, बहुत प्यारी है,
बहुत-बहुत नेक है. और, जब एक दिन शेफाली ने रोते-रोते उसे कहा कि वह बीमार हो
गई है, और अब उसे टैक्सी वाला नहीं ले जाता है, और अब वह किसी दिन मर जाएगी.
तो, सोनाली दरवाजे की आड़ में मुँह छिपाकर रोने लगी. सुभाष घर में नहीं था.
शेफाली फर्श पर पड़ी दर्द से चीख रही थी और सोनाली दरवाजे में मुँह छिपाये दर्द
से चीख रही थी. दस ही मिनट बाद, डालडा के एक खाली डिब्बे में रक्खे, एक छोटे
डिब्बे को खोलती हुई सोनाली बोली-दीदी, तुम्हारे दिये पैसों में से मैंने इतने
पैसे चुरा-चुराकर जमा किये हैं. तुम डाक्टर के पास जाओ. तुम्हारी बीमारी अच्छी
हो जाएगी.
हफ्ते भर सोनाली अपनी दीदी को डाक्टर के पास ले जाती रही. दीदी ठीक हो गई.
बीमारी के वक्त और बीमारी के ठीक होने के बाद भी एक युवक शेफाली से मिलने आता
रहा. साँवला-सा,दुबला-पतला लड़का,उम्र यही चौबीस-पच्चीस होगी.
शेफाली न्यू मार्केट में जाती थी, जयन्त वहाँ भी जाता था. रोज नहीं, हफ्ते-~दो
हफ्ते में एक बार.
शेफाली उमादास लेन खड़ी होती थी. तंग दरवाजे वाले एक कमरे के सामने. जयन्त दरबान से दो रुपये में 'टोकेन' खरीदता था. ठीक वैसे ही 'टोकेन' जैसा बैंकों में चैक
दो रुपये में 'टोकेन' खरीदता था.ठीक वैसा हीं 'टोकेन' जैसा बैंकों में
भुनाते वक्त देत हैं. रुपये के आकार का पीतल का, गोल टुकड़ा.
पहले गया हुआ आदमी बाहर चला आता, तब जयन्त शेफाली के पास जाता था. अक्सर दस बजे
रात के बाद जाता था, ताकि भीड़ कम हो, और बातें करने का मौका मिल सके. भीड़
ज्यादा होती थी, तो बाहर से दरबान चीखता था -क्यों 'भाई'नीन्द आ गई क्या?
जयन्त दो आने की चाय और दो कैंची सिगरेट मँगवाता था. चाय और सिगरेट पीते हुए
दोनों बातें करते थे.
दुबले हो गये हो! खाने -पीने का ठीक इन्तजाम नहीं है क्या? फैक्टरी मैं बहुत
मिहनत पड़ती है ? मुझसे भी ज्यादा?...शेफाली पूछती थी, और हँसती थी.
होटल मैं खाता हूँ. दो आना प्लेट भात, और तीन आना प्लेट मछली. चार आने का भात
लेता हूँ, तीन आने की मछली. एक रुपया खाने में खर्च करता हूँ,आठ आने चाय-सिगरेट
में. फैक्टरी में दो रुपये पाँच आने रोज के हिसाब से पैसे मिलते हैं. बाकी पैसा
कमरे के किराये में और ट्राम-बस में खर्च हो जाता है. -जयन्त कहता था, और
शरमाता था.
फिर मेरे पास कैसे आते हों? दरबान थोड़े ही तुम्हारा रिश्तेदार है, जो मुफ्त
में 'टोकेन' दे देगा? शेफाली चाय के प्याले सरकाकर, उसके पास खिसक आती थी.
कभी-कभी ओवर-टाइम करना पड़ता है. उसके पैसे तुम्हारे लिए बचा रखता हूँ. नहीं
आये बिना जी नहीं मानता !और किसी के पास नहीं जाता हूँ, तुम्हारे पास ही आता
हूँ. पहले एक -दो जगह और भी गया था. एक बार यों ही तुम्हारे पास चला आया. तब
से दूसरी जगह आने की तबीयत नहीं होती है !- जयन्त शेफाली की बाँहें अपनी तरफ
खींचता था. वह आ जाती थी.
ज्यादातर जयन्त और शेफाली सोते नहीं थे, बातें करते रहते थे. आधा घंटा पूरा
होने से पहले ही वह उठ जाता था. ग्यारह बजे तक हरिसन रोड पहुँचना आवश्यक है,
नहीं तो कमरे के और किरयेदार दरवाजा अंदर से बन्द करके सो जाएंगे.
जयन्त ने इन्टर पास किया है. साइन्स लिया था कि इंजीनियर बनेगा. मगर,बी.एस.सी
भी नहीं पढ़ सका. अब चीनी मिट्टी के प्याले और तश्तरियाँ बनाने वाली एक फैक्टरी
में ट्रेन्ड मजदूर है. साथ ही, स्टेनोग्राफी का कोर्स पूरा कर रहा है. थोड़े ही
दिनों में टाइपराइटिंग और शार्टहैन्ड की स्पीड अच्छी हो जाएगी. तब, किसी बड़ी
फार्म में नौकरी तलाश करेगा. फिर,प्राइवेट से बी.ए.करेगा, फिर एम.ए. फिर
जिन्दगी एक नये और अच्छे रास्ते पर चलने लगेगी. किन्तु शेफाली?
शेफाली सच्ची और ईमानदारी लड़की थी. देह बेचती थी, और दोनों सुबह-~शाम स्नान
करती थी. रविवार को कालीघाट जाकर भगवती के पाँव पर दुअन्नी-चवन्नी भी डाल
आती थी. बहुत कोशिश की थी कि सुभाष चाय-~खाने में नौकरी नहीं करे, स्कूल में
पढ़े-लिखे; फीस का का इन्तजाम वह कर लेगी, कपड़ों का, किताबों का इन्तजाम भी कर
लेगी. मगर,सुभाष बीड़ी पीता था, और चाय के प्याले धोता था, और दस आने वाली सीट
पर बैठ-~कर जब-तब सिनेमा देख आता था. सोनाली भी बड़ी होने लगी थी. टैक्सी के
साथ जाने वाली लड़कियाँ कहती थीं -सोनी को भी क्यों नहीं ले चलती हो ? इसको तो
वे लोग पाँच रुपये वाले कमरे में बैठाएंगे.
मगर, एक बार यह प्रस्ताव रखकर, दुबारा रखने की हिम्मत किसी लड़की को नहीं होती
थी. शेफाली जवाब देती-तू अपनी बुढ़िया माँ को क्यों नहीं ले जाती है? उसको भी
तो लोग आठ आने वाले कमरे में बैठा ही लेंगे. तू चार-पाँच रुपया लेकर घर लौटती
है. मां रहेगी, तो एक आध रुपया एक्स्ट्रा हो जायगा. क्या बुरा है?
