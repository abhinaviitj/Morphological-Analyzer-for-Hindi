<ळिटेरटुरे><ऐस्सय्स्><षइन ख्रिस्ह्न><फ्रसड् खि खहनियो ंएन् णरि><१९८७><इब्हुटि फुब् (ःइन्डि खट्ह शहिट्य><ढेल्हि><२१-२५><२०४०><षइन ख्., फ्रसड् ंएन् णरि, ऐस्>

+ सृष्टि के विकास की कहानी के दो मूल तत्व हैं-पुरूष और नारी. यही सृष्टि को
परिचालित करते हैं और इसके उपभोक्ता भी हैं. जयशंकर प्रसाद श्रद्धा (नारी) को एक
आस्तिक सवृत्ति मानते हैं जो चेतन शक्ति का उदात्त रूप है. प्रसाद ने नारी को
पुरूष की सहायिका और कल्याण करने वाली माना है. मानवता का प्रसाद नारी ही बांट
सकती है, इसी कारण इनकी नारी प्रेम, सेवा और समर्पण लिये हुए हैं.
हिन्दी कहानी जयशंकर प्रसाद की चर्चा के बिना अधूरी रह जाती है. जयशंकर प्रसाद
मूलत: सांस्कृतिक चेतना के कहानीकार हैं. इनके पांच संकलनों में लगभग उनहत्तर
कहानियां हैं. इनकी प्रथम कहानी 'ग्राम' सन् १९११ ई. में 'इन्दु' पत्रिका में
प्रकाशित हुई थी और इनका कहानीकाल सन् १९११ ई. से लेकर सन् १९३६ ई. तक फैला हुआ
है जिसके बीच उन्होंने छाया सन् १९१२ ई., प्रतिध्वनि सन् १९२२ ई., आकाशदीप सन् १९२९
ई., आंधी सन् १९३१ ई. और इन्द्रजाल सन् १९३६ ई. में अपनी कहानियां दीं. ये सभी
संकलन भारती भंडार, लीडर प्रेस, इलाहाबाद से प्रकाशित हैं. 'छाया' की कहानियां
मानस पर पड़ी हुई छाया की स्मृति का अंकन हैं. 'प्रतिध्वनि' में इन्होंने नयी कला,
नयी अनुभूति और नवीन दृष्टिकोण को मूर्त किया है. 'आकाशदीप' की कहानियों में
भावात्मकता, काव्यतत्व और नाटकीयता के दर्शन होते हैं तथा 'आंधी' की कहानियां
किसी विशेष भाव में मानव-चरित्र को प्रकाशित करती हैं. रूप की दृष्टि से भी
इनकी कहानियां महत्वपूर्ण हैं. इनकी कई कहानियां आत्मकथात्मक शैली और पत्र शैली
में हैं. जयशंकर प्रसाद मूल रूप से कवि हैं अत: इनकी कहानियां भी काव्यात्मक
भाषा से ही सुसज्जित हैं. इनकी कहानियों की सबसे बड़ी विशेषता यह है कि वे
कहानियां होते हुए भी काव्य हैं. उनकी सब प्रकार की कहानियों में खण्डकाव्य का-सा
आनन्द आता है ऐसा डॉ. सुरेश सिन्हा स्वीकार करते हैं. अशोक, मदन मृणालिनी, आंधी,
सालवती, दासी, व्रतभंग आदि कहानियां लम्बी भी बन पड़ी हैं. ये कहानियां काव्य-रस
में हमें लीन भले ही करें, कल्पना के सुनहरे लोक में भले ही पहुंचा दें किन्तु
कहानी, कविता का पर्याय नहीं है. 'प्रतिध्वनि', 'आंधी' और 'आकाशदीप' की अधिकांश
कहानियां टेकनीक की इस अपेक्षा से या तो काव्य हो गयी हैं या अविकसित उपन्यास.
डॉ. रामेश्वर लाल खण्डेलवाल का कथन है कि "अनेक बार तो इतना कालफलक ले लिया जाता
है कि स्वयं लेखक उसके निर्वाह की कठिनाई के अनुभव की घोषणा कर देता है."
प्रसाद जी ने कहानियों में पात्रों के अन्तर्द्वन्द्व को भिन्न सन्दर्भों और
भिन्न कोणों से अभिव्यक्त किया है. इनकी आरम्भिक कहानियां वर्णनात्मक,
प्रतीकात्मक और ऐतिहासिक हैं जिनमें लेखक ने प्रेम और सौन्दर्य को कल्पना के रंग
से उभारा है. डॉ. लक्ष्मीनारायण लाल, जयशंकर प्रसाद को एक ऐसा कहानीकार मानते
हैं जिसकी कहानी भावों की अनुवर्तिनी रही है, शिल्पविधि की अनुवर्तिनी नहीं. इनकी
आरम्भिक कहानियों में परिस्थितियों का चित्रण प्रमुख है और मनोवैज्ञानिक धरातल कम.
'आकाशदीप' की कहानियां प्रेम-प्रसंगों की कहानियां हैं और मुख्य रूप से संवेदनात्मक
हैं. जहां प्रेमचन्द आदर्शवाद के लिए आकुल रहते हैं वहां प्रसाद भारतीय संस्कृति
और मर्यादा के तत्वों को कहानियों में प्रस्तुत करते हैं. उनका दृष्टिकोण
रोमाण्टिक था और वे कहानी को एकसूत्रता में बांधकर व्यंजना की तीव्रता को
प्रमुखता देते हैं और ऐसी कहानियों के लिए उन्होंने सांकेतिक प्रणाली भी अपनायी.
वास्तव में प्रसाद ऐसे कहानीकार हैं जिनका दृष्टिकोण आदर्शवादी था पर कहीं भी
यथार्थ की उपेक्षा उन्होंने नहीं की. उन्होंने मानव चरित्रों को पहचाना और उन्हें
उचित संदर्भों में प्रस्तुत किया.
प्रसाद की रचनाओं पर बौद्ध दर्शन की गम्भीर छाया स्वीकार की जाती है और इसका
प्रभाव नारी-चरित्रों में भी आंका जा सकता है. अपने समूचे साहित्य में प्रसाद जी
नारी को गौरवपूर्ण स्थान देते हैं. उनके नाटकों और काव्यों की भांति ही कहानियों
का संचालन भी स्त्रियां ही करती हैं. उन्होंने नारी को परम्परागत माता, पत्नी,
प्रेमिका, पुत्री आदि रूपों में अंकित किया और परिस्थिति से विवश नारी को वेश्या
तथा देवदासी के रूप में प्रस्तुत किया. इनके नारी पात्र करूण और भावुक हैं जिनसे
इनकी कहानियां संवेदनशील बन गयी हैं. डॉ. लक्ष्मी नारायण लाल ने प्रसाद के नारी
पात्रों के विषय में बिल्कुल ठीक कहा है कि "ये स्त्री शक्तियां कभी पुरूष को पतन
की ओर नहीं ले जातीं वरन् पुरूषों को सर्वथा कर्तव्य का ज्ञान कराती हुई उनमें
जीवन फूंकती हैं." इनके नारी पात्रों में प्रेम, दया, क्षमा और करूणा की भावना
मिलती है जो उन्हें आदर्श प्रतिमा का रूप देती हैं. इसी कारण 'आकाशदीप' की
'चम्पा' पुरस्कार' की 'मधूलिका', 'सालवती' की 'सालवती' आदि लोक मंगल की भावना
से पूर्ण प्रेम की प्रतिमाएं हैं. इनके नारी पात्र कर्मशील हैं. अन्तर्द्वन्द्व से
पूर्ण कहीं यौवन, कहीं त्याग और कहहीं वात्सल्य से पूर्ण हैं. 'जहांनारा' की
'जहांनारा', 'अशोक' की 'तिष्यरक्षिता', 'चित्तौर उद्धार' की 'राजकुमारी' प्राचीन
भारतीय आदर्श और गौरव की प्रतीक हैं जिनके चरित्र में उत्सर्ग की कामना है. इनकी
कहानियों की स्त्रियां युवतियां हैं जो अपने रूप-यौवन से पुरूषों को आकर्षित करती
हैं और हृदय में करूणा और वेदना लिये हुए हैं. इनका प्रतिनिधित्व 'करूणा की विजय'
की 'रामकली' 'चन्दा' की 'चन्दा' और 'रसियाबालम' की 'राजकुमारी' करतीं हैं. प्रसाद
साहित्य में नारी का वह रूप मिलता है जिसमें प्रणय की एकनिष्ठता भी है और मानव
कल्याण की भावना भी. एकनिष्ठता के लिए वे विश्वास की आवश्यकता अनुभव करती हैं.
प्रेम का वाणिज्य प्रसाद को अरूचिकर है, इसी कारण 'दामिनी' और 'विजया' को जीवन का
वैषम्य भोगना पड़ा. इनके साहित्य में प्रेम का आदर्श है और हृदय की एकलयता है.
इनकी प्रेमपूर्ण नारियों के लिए प्रणय ही श्रेष्ठ उपलब्धि है क्योंकि वहां
प्राप्ति की आकांक्षा के स्थान पर उत्सर्ग की भावना ही विशिष्ट है. यद्यपि प्रसाद
जी नारी को सामाजिक स्वतंत्रता देने के पक्ष में हैं परन्तु जहां नारी अपनी
कर्तव्य भावना को भूलकर समानाधिकार की प्रतिद्वन्द्विता को महत्व देती हैं वहां
प्रसाद जी उसे जीवन की विभीषिका में उलझाकर सोचने के लिए विवश करते हैं. नारी
की वास्तविक महानता उसके नारी रूप में है, पुरूष रूप में नहीं. इस प्रकार जहां
रूप और सौन्दर्य से गर्विता नारी अपने जीवन की स्वाभाविक शान्ति को छोड़कर घर की
उपेक्षा कर सामाजिक क्षेत्र में पुरूष से स्पर्धा कर महत्वाकांक्षाओं का शिकार
बनती हुई अपने लिए ही धूमकेतु बन जाती है, वहां प्रसाद जी की करूणा आंसू बहाती
हुई उस अभागिन को उसके भविष्य के प्रति सचेत कर देती है.
प्रसाद ने कई नारियों का निर्माण युद्ध और प्रेम के धरातल पर किया है और धरातल
आदर्शवादी है तथा रूमानी और काल्पनिक भी. कई कहानियों में प्रेम और कर्तव्य
का सामंजस्य है. 'चन्दा' आदर्श के धरातल पर स्थिर है, वह हीरा से प्रेम करती
है और रामू के साथ विवाह की अस्वीकृति देती है. रामू और हीरा के द्वन्द्व में वह
तनिक भी विचलित नहीं होती. द्वितीय बार रामू हीरा को मारता है परन्तु तब भी चन्दा
रामू को स्वीकार नहीं करती. वह रामू का वध कर स्वयं भी आत्महत्या करती हुई कहती
है-'हीरा...हम...तुमसे...मिले ही.' 'रसिया बालम' की 'राजकुमारी' भी आदर्श प्रेमिका
है, वह अपने प्रेमी रसिया के विषपान के पश्चात् विष का घूंट पीती है और अपने
को समाप्त कर देती है. इनकी 'शीरीं' भी सदैव अपने बुलबुल को खोजती है. वह बिसाती
के प्रति आकृष्ट है. शीरीं का विवाह हो जाता है. एक दिन वही बिसाती कुछ विलायती
और कश्मीरी चीजें लाकर शीरीं को उपहार देना चाहता है जिस पर शीरीं का सरदार
आपत्ति करता है. बिसाती अपनी गठरी वहीं छोड़कर भाग जाता है और पुन: वहां नहीं
आता है. शीरीं को गम्भीर चोट पहुंचती है. वह बिसाती के मार्ग की ओर देखती हुई
अपने पति को कहती है कि "एक मेरा पालतू बुलबुल शीत में हिन्दुस्तान की ओर चला
गया था. वह लौटकर सबेरे दिखायी पड़ा, पर जब वह पास आ गया और मैंने उसे पकड़ना
चाहा तो वह उधर कोहकाफ की ओर भाग गया. उसका मूल्य शीरीं नहीं चुका सकती. 'आंधी'
में भी 'लैला' का प्रेम दृढ़ और महान् है. 'पुरस्कार' में नारी को सरलता की देवी
कहा गया है. उसमें भोलापन, सौन्दर्य और सरस चितवन है. यहां नारी अपने प्रेमी के
लिए प्राणों का भी उत्सर्ग करना चाहती है. मधूलिका बुलायी जाती है और कोशल नरेश
उससे पुरस्कार के विषय में पूछता है. वह प्राणदण्ड ही स्वीकार करती है. पुरस्कार
रूप में प्राणदण्ड प्रेम की पराकाष्ठा है. 'नूरी' कश्मीर की सुन्दरी है, वह
अकबर के दरबार में नृत्यगान करती है. नूरी सीकरी के झील के पास अपने युवक प्रेमी
की प्रतीक्षा करती है. यह उसका प्रथम अवसर था. जीवन में आज पहली बार ही वह
अभिसार का साहस कर सकी है, भय से उसका मन कांप रहा था. परन्तु लौट जाने को मन
नहीं चाहता, वह युवक शाहजादा याकूत ही था जो कश्मीर के लिए प्राण त्यागने को भी
तत्पर था, वह मातृभूमि के प्रेम के आगे नूरी का प्रेम ठुकरा देता है. अकबर याकूत
और नूरी दोनों को बन्दी बनाता है अठारह वर्ष. पश्चात् मुक्त होने पर इनका
साक्षात्कार होता है परन्तु अब वह सेवा को ही अपना केन्द्र-बिन्दु बनाना चाहती है.
नूरी के मन में अपने प्रेम समर्पण और याकूत की अवहेलना सजीव हो उठी परन्तु समय
निकल चुका था.
बेला भी साहसी प्रेमिका है. गोली से अलग होने पर वह भूरे की पत्नी तो बन जाती है
परन्तु उसका वास्तविक प्रेमी गोली ही होता है. वह ठाकुर साहब की सहायता से गोली
के साथ चली जाती है. 'बेला जल्दी चलो' वाक्य उसके हृदय की तीव्र अनुभूति व्यक्त
करता है और एक क्षण में उस दीन भिखारी की भांति-जो एक मुट्ठी भीख के बदले में
अपना समस्त संचित आशीर्वाद देना चाहता है, वह वरदान के लिए प्रस्तुत हो गयी.
प्रसादजी ने समस्त प्रतिशोधो, कटु अनुभूतियों और अन्तर्द्वन्द्वो के बावजूद
नारियों को महान् रूप दिया. चम्पा के लिए सब भूमि मिट्टी है, सब जल तरल है, सब
पवन शीतल है, और कोई विशेष आकांक्षा हृदय में अग्नि के समान प्रज्वलित नहीं. वह
अपने को निरीह और भोले-भाले प्राणियों के दु:ख की सहानुभूतियों और सेवा के लिए
समझती है. प्रसाद जी की कई कहानियों की नारियां स्वतन्त्र रूप से प्रणय करती हैं
और नैतिक एकनिष्ठता के साथ अन्तिम समय तक उसका निर्वाह भी करती हैं. 'पुरस्कार'
की मधूलिका कृषक बालिका है जो पृथ्वी पर परिश्रम करने वाली है. राजा को अपनी भूमि
देकर मूल्य लेना उसे स्वीकार्य नहीं है क्योंकि यह उसके पितृपितामहों की भूमि है
जिसे बेचना एक अपराध है. उसे यह भूमि देकर मूल्य लेने में दु:ख होता है. वह
स्वीकार करती है कि 'आज मेरी स्नेह की भूमि पर से मेरा अधिकार छीन लिया गया है,
मैं दु:ख से विकल हूं, मेरा उपहास मत करो.' उसे कोई मूल्य नहीं चाहिए अपितु
उतनी ही भूमि खेती के लिए चाहिए. 'जहांनारा' सदैव वृद्ध और हतभागे पिता शाहजहां
के साथ रहती है और दासी के वेश में पिता की सेवा करते हुए जीवन व्यतीत करती है.
वह तपस्विनी-सी मूर्तिमती करूणा है. उसकी पितृ-सेवा को देखकर पाषाण हृदय औरंगजेब
का हृदय भी द्रवित हो उठता है.
हिन्दू जाति में विधवा संसार में सबसे तुच्छ प्राणी और निराश्रित है. 'ग्राम'
कहानी में प्रसादजी ऐसी ही एक नारी के अन्तर्मन को व्यक्त करते हैं. वह विधवा
अवश्य है परन्तु उसमें स्वाभिमान है. उसका हृदय अपने ग्राम का नाम सुनकर द्रवित
हो उठता है. वह असहाय नहीं अपितु अपनी उदारता का परिचय यह कहकर देती है
कि उसके पति इस प्रान्त के भूस्वामी थे. 'चित्तौर-उद्धार' में भी भारतीय विधवा का
चित्रण है. इस कहानी की राजकुमारी अपने को अपवित्र मानती है. वह अपनी ही दृष्टि
में हीन है. उसके कथन में कितना दु:ख है जब वह कहती है कि 'उसका विवाह सात वर्ष
की अवस्था में हुआ था और आठवें वर्ष में वह विधवा हो गयी थी.' इस निराश्रित तुच्छ
प्राणी के मन में वेदना, मस्तक में आंधी और नेत्रों में अश्रु की धारा रहती है.
कुमार हम्मीर के द्वारा उसे परिणीता मानकर रानी बनाकर प्रसादजी नारी के प्रति
उदार दृष्टिकोण को व्यक्त करते हैं. 'ममता' रोहतास दुर्गपति के मन्त्री चूड़ामणि
की दुहिता है, परन्तु यह विधवा है विधर्मी भी भारतीय विधवा पर दया करते हैं.
शहंशाह हुमायूंने ममता को मां कहा था. उसके मन में पिता का वध करने वालों के प्रति
घृणा है और दूसरी ओर वह स्वयं को ब्राह्राणकुमारी समझकर कहती है कि 'मैं
ब्राह्मणी हूं, मुझे तो अपने अतिथि-देव की उपासना का पालन करना चाहिए.' अपने
एक मात्र आश्रय, पिता की हत्या देखकर ममता भिक्षुणी हो जाती है और उसका कारूणिक
व्यक्तित्व और कारूणिक हो जाता है.
प्रसादजी की कहानियों में नारी, रानी, विधवा धीवर बाला, कोल कुमारी, मालिन,
सवेरिन, दासी, देवदासी, भिक्षुणी आदि अनेक रूपों में चित्रित है. विधवा की भांति
ही प्रसादजी ने वेश्याओं के अन्तर्मन को भी व्यक्त किया है. इनकी चूड़ीवाली
एक नर्तकी की पुत्री है. समाज में कुलवधू की भांति रहने के लिए उसने अत्यधिक
प्रयत्न किया था परन्तु समाज उससे सशंक था. उसके नेत्रों में कुलवधू बनने और
दाम्पत्य सुख भोगने का स्वप्न था. विजय कृष्ण के व्यंग्य-"मैं वेश्या की दी हुई
जीविका से पेट पालने में असमर्थ हूं' से उसके सारे स्वप्न बिखर जाते हैं. उसने
अपना व्यवसाय और विजय का गृहस्थी बिगाड़कर जो सुख खरीदा था, उसका कोई मूल्य
नहीं. उसने अपने जीवन की दिशा ही बदल डाली और सेवाव्रत लिया, वेश्याओं के सम्बन्ध
में समाज में यही धारणा है कि वे कितने ही सुखी घरों को उजाड़कर श्मशान बना
देती हैं परन्तु उसका दायित्व वेश्याओं पर नहीं अपितु इस व्यवसाय को बढ़ाने वाले
समाज पर ही है. चूड़ीवाली स्वंय कहती है-'महाराज ! हम लोग तो कला के व्यवसायी
हैं. यह अपराध कला का मूल्य चुकाने वालों की कुरूचि और कुत्सित इच्छा का है-
संसार में बहुत से निर्लज्ज स्वार्थपूर्ण व्यवसाय चलाते हैं फिर इसी पर इतना
क्रोध क्यों ?' वेश्यापुत्री होने पर भी चूड़ीवाली का प्रेम एक ही व्यक्ति के
प्रति था जिसको उसने लोक-सेवा में लय किया. वहां प्रसादजी ने वेश्या के अन्तस्
में सात्विक प्रेम का उदय दिखाया है. इसमें प्रेम की स्वतन्त्र सत्ता का अधिष्ठान
है. प्रसादजी ने प्रणय-व्यापार के क्षेत्र में नारी की विवशता को करूणा से देखा है.
सालवती भी इसी कोटि की पात्री है. सौन्दर्यमयी होने के कारण उसे स्वतन्त्र रहने
का अधिकार देकर भी कुलवधू बनने का अधिकार उससे छीन लिया जाता है. 'कालभुजंगिनी',
'वैशाली का अभिशाप' तथा 'विचार-स्वातन्त्र्य के समुद्र का हलाहल' उसके विशेषण बन
जाते हैं. वह समाज की प्रताड़ना का लक्ष्य बन जाती है और उसे वेश्यावृत्ति के पाप
की आविष्कृति भी माना जाता है.
