<ळिटेरटुरे><ऐस्सय्स्><ंओहन् णरेन्ड्र><ंअन्टो कि खहनिय><१९८७><ंअड्हुमटि (षज् शहिट्य आकडमि><ऊडय्पुर्><२०-२५><२१००><ंओहन् ण्., ंअन्टो खि खहनिय, ऐस्>

+ मंटो की कहानियों की यह खास शैली क्या है ? यह खास शैली महज लटका या
युक्ति या अन्दाजेबयां नहीं है . इस शैली पर मंटो के समूचे रचना व्यक्तित्व की छाप
है . यह शैली है चीजों की परतों को चीरते हुए,परदों को हटाते हुए, मुलम्मों को उघाडते
हुए,सीधे-सीधे सच्चाई तक पहुचने की और उसे स्पष्ट, दो टूक, बोबाक ढंग से अभिव्यक्त
करने की. एक करीबी और दबंग दोस्त की तरह मंटो स्थितियों, घटनाओं और पात्रों के भीतर
इतने तेज और अनायास ढ़ग से प्रवेश कर जाते हैं कि पाठक चकित रह जाते हैं
या झटका महसूस करते हैं. मंटो की खासियत यह है कि वह शब्दों के पीछे ऐसे
भागता है कि जैसे कोई जंगली शिकारी तितलियों के पीछे. वे उसके हाथ नहीं आती.
यही कारण है कि उसके लिखने में सुन्दर शब्दों की कमी है . वह लट्ठ मार है
लेकिन जितने लठ्ठ उसकी गर्दन पर पड़े हैं,उसने बड़ी खुशी से सहन किए हैं. मंटो
के कथ्य में कहीं कोई दुर्बोधता नहीं है . उनके पास सुन्दर शब्दों की कमी बेशक हो
उनकी भाषा में कथ्य को झलकाने की अद्भुत शक्ति है . कहानी कहते हुए वे चाहें
कितना विषयान्तर क्यों न कर जाए, उनकी आँख अपने कथ्य और संवेदना पर एकाग्र
रहती है . मंटो इस शैली के उस्ताद हैं . उनकी कहानियाँ औरत-मर्द के रिश्तों से
संबंधित हो या यौन व्यवहारों से, विभाजन से संबंधित हो या समाजार्थिक विसंगतियों
से, मंटो की यह खास शैली हर जगह मिलेगी .
मंटो के किस्सागो रुप की अक्सर चर्चा की जाती है . यह सही है कि
किस्सा-गोई उन्हें खूब आती है, पर वे उसके गुलाम नहीं बने हैं. उन्होने किस्सागोई का भरपूर
लाभ उठाया है पर उस हद तक कि जहां उसके जरिये पात्रों की मानसिकता को
उघाडने में उन्हे मदद मिलती है या कहानी की संवेदना में कोई हिजाफा होता हो .
कथा रस के अभ्यस्त लोगों को कई बार लगता है कि कहानी खत्म हो गई है और
मंटो उसे बेकार में खींच रहे हैं . पर दरअसल, ऐसा नहीं है . मंटो कथा प्रसंगों को
उतना ही तानते हैं जितना जरुरी हो- स्थिति के पीछे की हरकतों को पकड़ने के लिए
या चरित्र की भीतरी दुनियाँ को उजागर करने के लिए . मंटो की कहानियों में
फालतू ब्यौरे शायद ही कहीं मिले. ब्यौरों को पात्रों की मानसिक दशाओं और यथार्थ
स्थितियों के अंकन के साथ वे इस कुशलता से सम्बन्द्ध कर देते हैं कि कहानी
का फलक और प्रभाव बढ़़्अ जाता है .
मंटो की खास शैली का एक अन्य गुण है उनकी कहानियों का अन्त.
उनकी रचना व्यक्तित्व की गहरी, अमिट छाप यहां देखी जा सकती है . कहानियों
के अन्त में वे कोई नसीयत या निष्कर्ष नहीं देते . कहानी में उभर रहे संघर्ष या
दवदव का सरलीकरण या समाहार करने में भी उनकी रुचि नहीं है . वे प्रचलित
नैतिकता का कहानियों के अन्त में निषेध करते हैं और पाठकीय प्रत्याक्षाओं को बुरी
तरह झकझोरते हैं . कृश्न चन्दर ने ठीक कहा है: 'उसकी प्रत्येक कहानी के अन्त
में एक तमाचा होता है जो पढ़ने वालों के दिल पर इस बुरी तरह पड़ता है कि पाठक
भिन्ना के रह जाता है और मंटो को गालियाँ सुनाने लगता है . लेकिन मंटो इस
तमाचे से बाज नहीं आता और कभी नहीं आयेगा .'
मंटो की खास शैली के साथ-साथ आइए उनकी कहानी की रचना
प्रक्रिया को भी समझ लिया जाए . मंटो ने कहानी लेखन का प्रारम्भ 'तमाशा'
कहानी से किया था जो जलियांवाला बाग के खूनी हादसे से प्रेरित है . इस कहानी
में घटना को स्थूल ढ़ग से चित्रित नहीं किया गया है बल्कि एक बच्चे (खालिद) की
मानसिकता के जरिये दमनकारी प्रवृत्तियों को बेनकाम किया गया है . खालिद की
अबोध जिज्ञासाएं और प्रतिक्रियाएँ इन प्रवृत्तियों को उभारने में और भी सहायक होती
रही हैं . 'सन् १९१९ की बात'कहानी में भी यही संदर्भ है . इसमें इतिहास की
घटनाओं के सहारे कहानी बुनने की कला देखी जा सकती है . कहानी कहने का
यह ढ़ंग मंटो के जमाने में प्रचलित था . प्रेमचन्द ने ऐसी बहुत से कहानियाँ लिखी
थीं-ऐतिहासिक तथ्यों और घटनाओं पर आघारित' मंटो ने भी ऐसा किया है अपने
खास लहजे और शैली में यद्दपि मंटो की कहानी-कला की मुख्य धारा नहीं है, प्रारम्भिक
प्रवृति जरुर है . जैसा अन्य कहानियों में वैसा ही इस तरह की कहानियों में
भी वे कुछ ऐसा पेंच ड़ालते हैं कि कहानी की घटनाएं नये अर्थों का बोध कराने
लग जाती है . 'नया कानून' कहानी में इसे देखा जा सकता है . स्थितियों
की बिडम्बना को पकडने, आक्रोश को झलकाने और तेज व्यंग्य की मंटो की
विशेषताएँ इस ढ़ग की कहानियों को महत्वपूर्ण बना देती हैं . मंटो की कहानी
कला के इस प्रारंभिक दौर के बाद उनकी रचना प्रक्रिया में जबरदस्त बदलाव
आया जिसका एक सिरा औरत मर्द के संबंधों और वेश्याओं के चरित्र से जुड़ा
हुआ है तो दूसरा बंटवारे की त्रादसी से इन कहानियों में गहरी मानवीय दृष्टि
के साथ-साथ तिव्र आक्रोश और प्रतिकार है . इन में एक ओर स्वप्न है और
दुसरी और दु:स्वप्न . मंटो दोनों में अपनी कहानियों को बुनते हैं और
कहानी-कला का उत्कर्ष रचते हैं . आगा बापर ने संगत सवाल उठाया है :
'उसके अफसानो में हरारत और रोशनी कहां से आती है ? और इसका
जबाब देते हुए वे कहते हैं ' यह हरारत और रोशनी उस कहानी तजुर्बे
से आती थी जो खाने खपाने और लहू जलाने से हासिल होता है .' हरारत
और रोशनी, स्वप्न और दु:स्वप्न, अंसतोष और विद्रोह उनकी सर्जनात्मक
प्रेरणा के हिस्से हैं और रचना प्रक्रिया के अविच्छिन्न अंग . मंटो ने
सैक्स को बतोर सेक्स से पेश नहीं किया है . सेक्स की उन्होने पड़ताल की
है चरित्रों के जरिये, चरित्रों की पडताल की है यौन प्रवृत्तियों के धरातल पर
और इन दोनों की पड़ताल की है मनोविज्ञान के सहारे . सेक्स चरित्र और
मनोविज्ञान को उनकी कहानियों में अलगाया नहीं जा सकता . 'ढाढस'
कहानी में वे सेक्स को मनोविज्ञान के हिस्से के तौर पर चरित्र की खूबियों
विचित्रता-~-ओं और विडम्वनाओं के साथ पेश करते हैं . और ऐसा करते हुए कहानी की
बलि नही चढने देते 'मंत्र कहानी में धर्म की आड़ में यौन यौन प्रवृतियों के घातक
खेल की ओर संकेत है. 'बू' कहानी में यौन अनुभवों की बड़ी बारीकी से
पकड़ने की कोशिश की गई है . यह ठेठ निखालिस यौन अनुभव की बू है . घाटन
लड़की के जिस्म की बू नेरेटर की पूरी चेतना को जकड़े हुए है . उस मनुष्य
के बरक्स अपनी पढ़ी लिखी पत्नी की खुशबू उसे बाँध नहीं पाती. यह कहानी पूरी
मानसिकता को घेर लेने वाले यौन अनुभव की बारीकियों को बड़ी सहजता से
खोलती चलती है . समलैंगिक अनुभव की कहानी 'धुआं' को भी मंटो की यौन
दृष्टि के संदर्भ में ही समझा जा सकता है. यौन की स्वस्थ प्रवृत्तियाँ हों या
विकृतियां वह महज शरीर नहीं है,अनुभव और अन्तश्चेतना के धरातलों
से जुड़ी हुई है . यौन कैसे मानवीय अनुभव और अस्मिता का हिस्सा बनता है
और मानवीय अनुभव और अस्मिता यौन अनुभव के साथ कितनी गहराई से
जुड़े हुए हैं, इसे समझना हो तो मंटो की कहानियां पढ़ जाइए .
वेश्या जीवन से संबंधित मंटो की कहानियों में भी यौन प्रसंग आये हैं
पर ये प्रसंग उस जीवन की विद्रूपता और असलियत को खोलते चलते हैं. वेश्या
उनके लिए एक समस्या के रुप में नहीं है जिसका हल दिया जाना चाहिए या
जिसके सुधार के उपाय किए जाने चाहिए . वेश्या जीवन से जुड़ी कहानियों में
वे उन तमाम प्रसंगों को अपने खास रवैये से पेश करते हैं . यह रैवया वेश्या
की जिन्दगी के अंघेरे, अज्ञात या कम कौमों को बड़ी बेरहमी और बेबाकी से
प्रस्तुत कर देता है . वेश्या की जिन्दगी का कोई कोना मंटो की नजर से छिपा नहीं
रहा है . उनके दृष्टि कोण की सर्व-लाइट में हर कोना कुछ इस तरह प्रकाशित
हुआ है कि वह सामूहिक मानवीय जिन्दगी के एक अनिवार्य और त्रासद हिस्से
के तौर पर सामने आया है .
मंटो ने अहं के प्रताड़ित होने के बाद की स्थिति को अपनी कई
कहानियों में खास-तौर पर वेश्या जीवन में जुड़ी कहानियों में, अलग-अलग
प्रसगों और संदर्भो में उठाया है . इस ढ़ग की स्थिति के सैकडो शेड्स, मानवीय
व्यवहारों के वैविध्य के साथ उनकी कहानियों में मिलेगें . चूंकि यह एक मनोदशा
है, इसलिए मनोविज्ञान के असंख्य रुप और पहलू भी इसके साथ जुड़े हुए हैं जिन्हे
मंटो ने कुशलता से निरुपित किया है . एक ओर सेक्स और मनोविज्ञान के
धरातल पर, दूसरी ओर नैतिकता के जलते हुए प्रश्नों के बीच रखकर मानव
मन की परतों को उघाड़ना मंटो की एक बहुत बड़ी विशेषता है . 'खुशिर्या',
'हतक और 'काली सलवार' ऐसी ही कहानियां हैं.
 इन कहानियों को लेकर मंटो पर अश्लीलता और नग्नता का आरोप
लगाया गया, उसे यौन-भावनाग्रस्त लेखक कहा गया . मंटो के प्रति यह सरासर
ज्यादती है . यह सही है कि मंटो उपमाओं और प्रतिकों के यथार्थ पर पर्दा नहीं
ड़ालते, यौन प्रवृति को नहीं छिपाते. पर इसका यह अर्थ नहीं कि उन्हें अश्लील
और यौन-भावनाग्रस्त लेखक करार दिया जाए . एक स्थल पर अपनी कैफियत देते
हुए उन्होंने लिखा है कि : 'मैं अराजकता नहीं चाहता . मैं लोगों के विचारों में
उत्तेजना पैदा करना नहीं चाहता. उस संस्कृति और सभ्यता और समाज
समाज की चोली क्या उतारुगां जो खुद ही नगीं है. मैं उसे कपड़े पहनाने की कोशिश
भी नहीं करता . इसलिए कि यह मेरा काम नहीं, दर्जियों का है . लोग मुझे स्याह
कलम कहते हैं, लेकिन मैं स्याह तख्ती पर काले चाक से नहीं लिखता. मैं सफैद चाक
का इस्तेमाल इसलिए नहीं करता हूं कि तख्तएसियाह की स्याही और स्पष्ट हो
जाय . '
मंटो की दुनिया बहुत बड़ी और विविध नहीं है . उनके पात्र प्रमुखत:
मध्य वर्ग और निम्न वर्ग के हैं . लेकिन जिस दुनिया को उन्होने अपनी कहानियों
में लिया है, उसके हर कोने को, रग-रेशे को उन्होने गहराई और बारीकी से पेश
किया है . यह दुनिया मुख्य तौर पर दलालों, वेश्याओं, शराबियों, बदमाशों, भड़वों
और गुन्डों की दुनिया है जिनकी मंटो ने एक्स-रे रिपोर्ट दी है अपनी ज्यादातर
कहानियों में . पीड़ित दलित, उपेक्षित और लांछत वर्ग के लोगों को उन्होने पूरी
आत्मीयता से इन कहानियों में उठाया है . उन्होने इन पात्रों को पूरी मानवीयता
से - मानवीय कमजोरियों और क्षमताओं सहित चित्रित किया है .
कई बार मंटो एक चरित्र को कई पात्रों के जरिये पेश करते हैं,
उसके बारे में स्वयं कुछ नहीं कहते . कुछ संकेत देते चलते हैं जिससे उस
चरित्र के 'रहस्य' की जिज्ञासा बनी रहती है . आमतौर पर एक व्यक्ति अच्छा
या सच्चरित्र मान लिया जाता है और उसके आचरण के ब्योरे भी उसे पुष्ट करते
से लगते हैं तो भी लगता है उस चरित्र की पोल खुलेगी और पोल खुलेती भी है
लेकिन पाठकों की उम्मीदों को झकझोरती हुई, चरित्र एक ऐसे बिन्दु से पेश हो
जाता है कि हत प्रभ हो जाना पड़ता है . 'मेरा नाम राधा है' ऐसी ही एक कहानी
है जो राजकिशोर और नीलम की चरित्रों की शारीरिक और मनोवैज्ञानिक वास्तविकता
को कहानी के अन्त में खोल देती है . 'मम्मी' कहानी में मम्मी के चरित्र के
मानवीय पक्ष की और 'बाबु गोपीनाथ'कहानी में बाबू गोपीनाथ के अनैतिक से दिखने वाले चरित्र के नैतिक और मानवीय पक्ष
पक्ष की बड़ी शिद् दत से उभारा गया है . मम्मी के चरित्र के साथ फिल्मी दुनिया का
महौल इस दुनिया का टुच्चापन और कमीनगी, उससे जुड़े लोगों की फूहड़ विकृतियां, मामूलीपन और
अंसगतियां प्रत्यक्ष हुई हैं . 'बाबू गोपीनाथ' कहानी हो या 'मम्मी' ऐसी कहानियों का
मैं'ज्यादातर मंटो ही है पर इस मैं' को वे बख्सते नहीं. वे उसे एक ऐसे चरित्र के
रूप में पेश करते है जो कहानी के पात्रों और स्थितियों में जुड़ा हुआ है भी और
नहीं भी यानी उसकी दृष्टि के आयाम में पात्र और स्थितियां आती हैं पर वह खुलता नहीं,
उस हद तक बिल्कुल नहीं कि वह हस्तक्षेप करता हुआ नजर आए . मंटो ने इस 'मैं'
की प्रतिक्रियाओं को अपनी पक्ष की कैफियत के तौर पर प्रयुक्त नहीं किया ब्लकि जहां
कहीं ऐसी कैफियत बनती नजर आयी है, अपनी दृष्टि के तेज नश्तर से उसे काट
दिया है. बाबू गोपीनाथ कहानी के अन्त को इस दृष्टि से देखा जा सकता है .
'महमूदा''मम्मद भाई' और 'जानकी' चरित्र-प्रधान कहानियां हैं जो चरित्रों की
दिखाई देने वाली रेखाओं के नीच की तहों को हमारे सामने खोलकर रख देती है .
नैतिकता के प्रचलित और चालू प्रतिमानों का विरोध करने के बाबजूद मंटो
गहरे अर्थों में नैतिकता से सम्पन्न हैं. सज्जनता-दुर्जनता के सपाट, येकायामी दिखने
वाले चरित्रों के पाखंड को उन्होने उथाड़ा है . 'मेरा नाम राधा है' मैं नीलम का
चरित्र और बाबू गोपीनाथ में गोपीनाथ का चरित्र उदाहरण के लिए देखे जा सकते हैं .
मंटो की कहानियां मोंपांसा की कहानियों की तरह यह एहसास दिलाती है कि यद्दपि
उनमें गन्दगी बुराई और कुरूपता है लेकिन मानवता फिर भी सुन्दर है .
मंटो ने बंटबारे को लेकर जो कहानियाँ लिखी हैं, उन पर विचार करने से
पहले दो ऐसी कहानियों की ओर संकेत करना चाहता हूं जिनकी बानगी और पहचान अलग ढ़ग
की है . ये कहानियां हैं 'शहदौले का चूहा' और 'शहीदसाज'. पहली कहानी का विन्यास
फैन्टेसी का है और दुसरी का व्यग्यात्मक . 'शहीदौले का चूहा' कहानी अंधविश्वासों से
ग्रस्त मानसिकता को, उससे उबरने के मानवीय प्रयत्न और उसकी करूण त्रासद परिणति
को पाठकों के सामने उभारती है. सलीमा को अपना गुलगूना सा बेटा, जिसके दाहिने गाल
पर तिल था, शहदौले साहब के मजार पर उनके सेवकों को देना पड़ा. बाद में अपने बेंट
को शहदौले के चूहे के रूप में रूपांतरित हुआ दैखकर उसका हृदय टीसने लगता है.
स्नेह, करुणा और फिर अन्तहीन वेदना में सलीमा अस्तत्व का अर्थ खो बैठती है.
सामान्य कथा का शहदौले के चूहे की फैन्टेसी विभिन्न अर्थ प्रायामों में रूपायित कर देती
है. इसी तरह 'शहीदसाज' कहामी शौली-शिल्प की दृष्टि से, अपने व्यंग्यात्मक विधान
और तेवर की वजह से मंटो की कहानियों में अलग से पहचानी जा सकती है.
व्यवस्था की भ्रष्टता तो मंटो ने व्यंग्य के औज़ार से जिस कुशलता और कलात्मकता
से इस कहानी में छीला है, उतना बहुत कम सघ पाता है.
मंटो के लिए बंटवारा महज़ एक विषय नहीं था. विषय से बढ़कर उनके लिए
वह एक जीवन्त संदर्भ था जिसने उनके कथाकार का व्यक्तित्वोतरण कर दिया था.
इस जीवित सदर्भ के लगभग सभी पहलू उनकी कहानियों में आ गए हैं. उनकी कहानी
`टोबाटेकसिंह' हो या `खोल दो', `ठंडा गोश्त' हो या `मोजेल', `नंगी आवाजें' हो
या गुरमुखसिंह की वसीयत', `शरीफन' हो `सियाह हाशिये', ये कहानियों मंटों की
कहानी कला के एक भिन्न धरातल को सामने लाती हैं. `टोवा टेकसिंह' कहानी का
रचना विधान गहन और जटिल है. इस में शब्दों की मार दूर तक है. यहां बंटवारे
के कारण निर्मित पागल की मन:स्थति के `फोकस' बंटवारे को देखा गया है.
तर्क सिद्व ऐतिहासिक प्रक्रिया को अताकिंक होकर देखने का यह कथा दृष्टि सांझी
संस्कृति और मानवीयता के प्रश्न को बड़ी तीव्रता और तल्खी से सामने लाती है.
