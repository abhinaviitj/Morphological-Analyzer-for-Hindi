<ळिटेरटुरे><श्होर्ट् श्टोर्य्><छ्हमोल खम्ल><इस्प्होट खे भड्><१९८९><आड्हर् फ्रकस्हन्><फन्च्ह्कुल><७८-८३><२०५०><छ्हमोल ख्.,  खे भड्, श्स्> 

घंटी की ट्रिन-ट्रिन सुन देवधर लपका . आँगन में एक खाकी लिफाफा सूखे पत्ते-सा
हवा में फड़फड़ा रहा था . देखते ही वह समझ गया कि कहीं से इंटरव्यू का पत्र
आया है . खोलकर देखा--शक सही निकला . पहले-पहल जब ऐसे लिफाफे उसके पास आते थे
तब वह एकदम से उल्लसित हो उठता था, लगता था आधा मैदान तो फतह हो ही गया है .
बार-बार उसकी निगाहें लिफाफे को सहलाती-सी रहतीं--लगता ये नौकरी उसी के लिए
हैं, खास उसी की योग्यताओं को ध्यान में रखकर यह पोस्ट रची गयी है . पर अब
न जाने क्यों वैसा कुछ अहसास नहीं हो पाता . इंटरव्यू दर इंटरव्यू देते-देते
अब वह समझ गया है कि ऐसे लिफाफे उस यांत्रिक प्रक्रिया के एक अंग हैं जिसमें
अपनी तमाम कोशिशों के बावजूद उसका फिट होना बहुत मुश्किल है . व्यक्ति का
चयन तो पूर्वनियोजित होता है, बाद में उसी के लिए पोस्ट बनायी जाती है, उस
जैसे प्रत्याशी यूँ ही कुछ दिन रेत के घरौंदे बनाते-बनाते भविष्य के सुनहरे
सपने देखने लगते हैं . अब तो लगता है ये खाकी लिफाफे उसे नौकरी दिलवाने नहीं
महज उसे मुँह चिढ़ाने आते हैं . अपनी तीन वर्ष की बेरोजगारी के अनुमान से
वह फैसले पर पहुँचा था कि नौकरी तो ऊँची डाल पर लगा फल है जिसे देखकर लार
बेशक टपका लो पर हाथ वो नहीं आयेगा . देवधर रसोई में आया तो वहाँ रखे हुए
दो पारदर्शी लिफाफों से बरफी और नमकीन काजू झाँकते देख समझ गया कि शायद आज
भी बिट्टी को देखने वालों ने आना है . लड़की के लिए ब्याह और लड़के के लिए
नौकरी--ये दो ही सनातन बिंदु पूर्णता की सीमा रेखा हैं . बदकिस्मती से
इन दोनों में जरा देर हो जाये तो सभी से सब्र का प्याला छलछला उठता है .
दुर्भाग्य से उसके घर तो ये दोनों समस्यायें मौजूद हैं . बल्कि यूँ कहें
कि सुरसा-सी मुँह फैलाये खड़ी हैं . बिट्टी को बी.  ए.  पास किये चार वर्ष
होने को आये पर कहीं ब्याह का जुगाड़ नहीं बैठ पाया . उसे भी तो एम.  ए.
करके चप्पलें फटकारते तीन बरस होने को आये हैं पर एक अदद नौकरी नहीं जुटा
सका वो अपने लिए . अंदर गया तो देखा बिट्टी अपना फिरोजी सिल्क का सूट प्रैस
कर रही है . जब पहली बार बिट्टी को देखने वाले आने थे तब सिवाया था माँ
ने यह सूट . बाबूजी तो इतना महँगा सूट खरीदने के पक्ष में नहीं थे पर
माँ ने अपने स्त्रीजनित अनुभवों के आधार पर तर्क दिया था, `अच्छे कपड़ों
का बड़ा असर पड़ता है . चेहरे-मोहरे की छोटी-मोटी कमियाँ भी ढक जाती हैं
. फिर लड़की की किस्मत का फैसला होना है . सौ-पचास लग जाने से कोई फर्क
नहीं पड़ता .' पर लड़के वालों की नजर में शायद इस ५० रुपये मीटर वाले सूट
की कोई अहमियत नहीं थी . उनकी घाघ नजरें बिट्टी की रंगत को ही तौलती-परखती
रहीं और नकारात्मक जवाबों का जो सिलसिला चला वो अब तक बदस्तूर जारी है .
ध्यान से बिट्टी का चेहरा देखता--जरा दबी हुई-सी साँवली रंगत है बिट्टी
की पर इससे क्या, बड़ी-बड़ी भावप्रवण आँखें हैं, क्या ब्याह के बाजार में
लड़की को सिर्फ उजले रंग की ही कसौटी पर तोला जाता है ? और फिर रिश्तों
को ठुकराने वाले खुद कौन से दूध के धोये थे ! अलीगढ़ वाला खुद तो उल्टा तवा
था . पर चाहिए थी आटे की लोई-सी गोरी कन्या . हुँह--ऐसे लोग भला क्या कदर
कर पायेंगे बिट्टी की . बी.  ए.  प्रथम श्रेणी से पास बिट्टी में जो कुछ
है वह क्या हर लड़की में सुगमता से मिल सकता है ? वो तो घर का पारिवारिक
स्थिति से मजदूर होकर बिट्टी की पढ़ाई बीच में ही छुड़वानी पड़ी और इसका
जिम्मेदार शायद घर का हर शख्स है . पिताजी की रिटायरमेंट, उसकी बेरोजगारी,
माँ का सदा से चला आ रहा रोगी शरीर--ये सब कारण पर्याप्त थे बिट्टी की पढ़ाई
छुड़वाने के लिए . प्रथम श्रेणी में बी.  ए.  पास बिट्टी को जब वो बर्तन
रगड़ते देखता तो अपराध बोध से भर उठता . उसकी भी तो नौकरी नहीं, किस मुँह
से सिफारिश करता बिट्टी की . एक बार दबे बाबूजी से कहा, `बाबूजी, बिट्टी
को एम.  ए.  तो करने दीजिये, इतनी होशियार है .' `एम.  ए.  करके तुमने ही
कौन-सा किला फतह कर लिया है--दो साल से निठल्ले घूम रहे हो . जब निठल्ले
ही घूमना है तो एम.  ए.  क्या और बी.  ए.  क्या .' उसका मुँह अपमान से
स्याह हो आया था . बाबूजी उस पर यूँ ताने कसते हैं मानो वह अपनी मर्जी से
बेरोजगार है . क्या वह नहीं चाहता कि जल्दी से जल्दी उसकी नौकरी लग जाये और
इस जलालत भरी जिंदगी से उसे छुटकारा मिल जाये . किन-किन महकमों की खाक नहीं
छानी है उसने, कहाँ-कहांॅ अप्लाई नहीं किया पर एक अदद नौकरी नहीं पा सका .
छोटी से छोटी नौकरी के लिए भी ये सोचकर आवेदन-पत्र भरे कि एक बार उसका पाँव
भर टिक जाये और उसके मत्थे से बेरोजगारी का ठप्पा हट जाये फिर वह बेफिक्री
से बेहतर जगह तलाशने का प्रयास जारी रखेगा--पर ऐसी नौकरी भी कहाँ जुटा सका
अपने लिए . वहाँ उसकी योग्यता और उच्च शिक्षा आड़े आ जाती . बोला जाता,
`आप अपनी लियाकत इस अदनी-सी पोस्ट पर क्यों जाया कर रहे हैं . आपको तो इससे
बेहतर बीसियों जगहें मिल जायेंगी . कम पढ़े-लिखे लोगों का हक तो न छीनिये .'
`अजीब मुसीबत है' वह झल्ला पड़ता . छोटी नौकरी उसके योग्य नहीं बड़ी नौकरी
के योग्य वह स्वयं नहीं है फिर वह जाये कहाँ ? कौन-सा वो संतुलित बिंदु होगा
जहाँ वह थिर हो सकेगा . अच्छी नौकरियाँ तो भाई-भतीजावाद और रिश्वतखोरी के जोर
से यूँ भर जाती है जैसे शतरंज की गोट . `वहाँ खड़ा-खड़ा क्या कर रहा है देबू,
जा राशन की चीनी ले आ .' माँ के हाथ से राशन कार्ड, थैला और पैसे लेकर वह
चल पड़ा . उसे कॉलेज के अलमस्त दिन याद आ गये, तब कभी अगर माँ उसे राशन की
चीनी लेने को बोलती थी तो वह भड़क उठता था, थैला लटकाये राशन की क्यू में
खड़े होना उसे अपनी तौहीन लगता था . पर अब ऐसे कई काम वह बिना ना-नुकर किये
खामोशी से कर देता है . अपनी बेरोजगारी की भरपाई का कोई रास्ता वह नहीं
छोड़ता . बिट्टी भी तो खामोशी से घर के कामों में जुटी रहती है . पहले वो
भी माँ द्वारा बताये जाने पर ठुनकने लगती थी पर चार-पाँच जगह से रिश्ते
का नकारात्मक जवाब आने के बाद वह भी जैसा अपराध बोध से भर उठी है . स्वयं
को घरवालों पर बोझ-सा समझने लगी है . माँ-बाबूजी चाहे उसे न समझ पाये हों
पर वह तो जैसे बिट्टी के अन्तर्मन तक झाँक आया है . जानता है जितनी अहमियात
उसके लिए नौकरी की है उतनी ही बिट्टी के लिए ब्याह की है . डिपो पर लम्बी
कतार लगी थी . बामुश्किल अखबार के पन्ने पलटने लगा . बाद वह एक सार्वजनिक
पुस्तकालय में बैठकर अखबार के पन्ने पलटने लगा . नौकरी की तलाश अक्सर यहीं
करता है वो . उसकी खाली-खाली दिनचर्या का ये एक सरस टुकड़ा होता है . कहीं
अपने योग्य रिक्त स्थान पा जाता है तो उसकी आँखों में एक चमक-सी आ जाती है .
मन में आशा का संचार हो उठता है . पर साथ ही कई समस्यायें भी सिर उठाने लगती
हैं . आवेदन-पत्र मँगाने के लिए पैसे दरकार हैं और यह काम बहुत मुश्किल और
तनावपूर्ण लगता है, बाबूजी से पैसे माँगने की ताब नहीं है उसमें . वे पैसों
के साथ-साथ कुछ जली-कटी चुभने वाली बात कहने से वाज नहीं आते . माँ बोलती
तो कुछ नहीं है पर पैसे थमाते समय ऐसा ठंडा नि:श्वास भरती है कि वह अपराध
बोध से भर उठता है . माँ के नि:श्वास उसके सीने में फफोले बनकर उभर आते हैं
. अपने आपको कोसते हुए वह सोचता है ऐसे समय जबकि उसे श्रवण पूत की तरह माँ
के हाथ में सौ-सौ के नोट रखने थे वह स्वयं ही हाथ पसारे खड़ा रहता है .
घर की मजबूरियाँ वो समझता है . सिर्फ पैंशन के बूते पर गृहस्थी को चलाना
आसान काम नहीं है . अपनी जान में बाबूजी सदा नियोजित ढंग से चले . उस जमाने
में भी `हम दो हमारे दो' वाले सिद्धान्त पर चलते हुए दो अदद बच्चों पर ही
पूर्णविराम लगा लिया . सर्दियों की गुनगुनी धूप में अधलेटे बाबूजी कहते,
`अपना तो सब-कुछ रामजी की दया से ठीक चल रहा है . इधर मेरा रिटायरमेंट हुई
उधर देबू पढ़ाई खत्म करके नौकरी से लगा . बिट्टी का ब्याह फंड के पैसों
से हो ही जायेगा .' पर बाबूजी की ५० प्रतिशत बात ही सच निकल पायी . रिटायर
तो वे हो गये पर देवधर की नौकरी न लगी . अब तो उसकी बेरोजगारी के लम्बे
तीन वर्षों ने उनके अन्दर निराशा के साथ-साथ झुँझलाहट भी पैदा कर दी है .
सारा दिन घर में उनकी उपस्थिति उन्हें असहज बनाये रहती है . इसलिए वह अक्सर
बाहर के कामों में ही स्वयं को व्यस्त रखकर बाबूजी की जलती सलाख-सी आँखों
से दूर रहने का प्रयास करता है . बाबूजी तो बिट्टी के साँवलेपन को लेकर
नकारे गये रिश्तों का गुनहगार भी उसे ही मानते हैं . अक्सर बोल देते हैं--
`अरे जिन्हें पता हो कि लड़की का बाप रिटायर हो चुका है, बड़ा भाई तीन
साल से बेरोजगार है वहाँ कोई किस आशा से रिश्ता जोड़ेगा . भाई, अच्छी
नौकरी पर ही तो रिश्ते खुद चलकर आते हैं .' उसका मन होता है चीख पड़े--
`भाई की नौकरी बहन का रंग तो उजला नहीं कर सकती ?' पर आदतन वह चुप रहता है,
जानता है घर की हर अवांछित घटना को बाबूजी घुमा-फिराकर अक्सर उसी पर आरोपित
कर देते हैं . क्या उसे कम चिंता है बिट्टी की, चौबीस पार कर चुकी है, उससे
बस एक ही बरस तो छोटी है . एक-दो बरस और अगर इसी तरह गुजर गये तो ब्याह के
बाजार में बिट्टी की कुछ भी कीमत न रह जायेगी . वो अभी से निराश हो गयी
है . पहले जब उसे देखने वाले आने होते थे तब बिट्टी के चेहरे पर सलज्ज
मुस्कान छा जाती थी . गालों पर साँवलेपन के बावजूद सुर्ख गुलाब खिल जाते
थे, गुनगुनाते हुए तैयारियों में लगी रहती थी . पर अब लगातार नकारात्मक
जवाब सुन-सुनकर उसका मन भी जैसे भर गया है . सुबह किस मशीनी ढंग से सूट
प्रैस कर रही थी--जैसे महज एक औप-चारिकता निबाह रही हो . वापसी में वह नरेश
से इस शर्त पर पचास रुपये ले आया कि राज्य सरकार से मिलने वाली बेरोजगारी
भत्ते की पहली किश्त वह उसे दे देगा . नरेश भी उसका ही सहपाठी था पर वह
अपेक्षाकृत खुशकिस्मत रहा . कुल डेढ़ बरस की बेरोजगारी ही देखी उसने,
अब छोटी सही पर एक अदद नौकरी तो जुटा ही ली उसने अपने लिए . इन पचास को
मिलाकर दो सौ रुपये कर्ज हो गया है उस पर नरेश का . नरेश के ही जोर देने पर
बेरोजगारी भत्ते के लिए आवेदन-पत्र दिया था . उसने सोचा--कम से कम दस-बीस
रुपयों के लिए तो माँ-बाबूजी के आगे हाथ नहीं पसारने पड़ेंगे . घर में
जब वह फार्म भर रहा था तो अचानक बाबूजी आ गये और जेलरों की तरह तहकीकात
करने लगे, `क्या कर रहे हो ?' `नौकरी के लिए आवेदन-पत्र भर रहा हूँ .'
`पैसे नहीं माँगे तुमने ?' बाबूजी ने टेढ़ी नजरों से उसे घूरा . `हैं
मेरे पास .' `कौन-सा काँरु का खजाना हाथ लग गया ?' बाबूजी का व्यंग्य भरा
स्वर तो अंदर तक बींध गया . स्वर की तल्खी पर बामुश्किल काबू पाकर वह बोला,
`बेरोजगारी भत्ते के लिए आवेदन-पत्र भरा था मैंने .' `अपना-अपना नसीब है'
पलंग में लेटी माँ ने गहरी उसाँस भरी, `किसी को तनख्वा मिलती है तो किसी के
हिस्से ये खैरात का पैसा आता है .' उसका मन हुआ बोले--ये खैरात का पैसा नहीं
है . उसे नौकरी देना सरकार की जिम्मेदारी है जिसे पूर्ण न कर पाने के एवज
में ही उसे ये पैसा दिया गया है . दोपहर वाले साक्षात्कार के लिए जब वह
डिग्री फाइल में रखने लगा तो उसके होंठों पर एक फीकी मुस्कान-सी आ गयी .
बिट्टी का फिरोजी सूट और उसकी डिग्री विवाह और नौकरी के लिए महत्वपूर्ण
हथियार होते हुए भी क्रमश: अपना पैनापन खोते जा रहे हैं . न बिट्टी का
महँगा सिल्क का फिरोजी सूट उसे एक पति दिलवा सका और न प्रथम श्रेणी की
उसकी डिग्री उसे एक अदद नौकरी दिलवा सकी . बिट्टी अपना सूट हैंगर में टाँग
रही थी . हर बार के किस्से को वही घिसी-पिटी पुनरावृत्ति होगी . हर बात
वही सब औपचारिकतायें तो निबाही जाती है . लड़के वाले आते हैं, फिरोजी सूट
में सकुचाती बिट्टी चाय की ट्रे लेकर आती है, बिट्टी को देखते ही लड़के
वालों के चेहरों पर जो ऊब और बेजारी के भाव छा जाते हैं देवधर से छिपते
नहीं पर माँ ये सब न भाँपकर बिट्टी की विरुदावलि गाने में लग जाती है--
`हमारी विदुला तो बड़ी होशियार है, बी.  ए.  फर्स्ट आयी थी . वो तो हमने
ये सोचकर पढ़ाई छुड़वा दी कि लड़कियों को आखिर घर का कामकाज भी आना चाहिए
. अब चाहे तो ये नौकरी कर ले--चाहे घर बैठकर गृहस्थी सँभाले--हमने तो हर
लायक बना दी है अपनी विदुला--जिस घर जायेगी--घर जगर-मगर कर उठेगा.  .  .
. हैदराबाद का एक इंजीनियर तो जी बिना दहेज इससे ब्याह करने को कहता है--पर
हम ही इतनी दूर नहीं भेजना चाहते--हमारी भी तो इकलौती बेटी है.  .  .  .'
माँ के झूठ पर उसे हँसी आने को होती है जिसे बामुश्किल वह जब्त कर जाता है
. उसी की-सी किस्मत तो है बिट्टी की, वह भी तो डिग्रियाँ समेट पूरी सजधज
के साथ जाता है इंटरव्यू देने पर नतीजा सदा सिफर ही रहता है . दोपहर उसका
एक साक्षात्कार था . अपनी डिग्री और आवश्यक कागज समेट रहा था कि माँ बोली,
`शाम को इलाहाबाद वाले आने वाले हैं, समय से घर पहुँच जाना .' उसके होंठों
पर एक क्षीण मुस्कान-सी आ गयी . तो उसका और बिट्टी के भविष्य का फैसला आज
साथ-साथ ही होना है . घर से निकलने लगा तो आदतन माँ को सूचना दी, `माँ मैं
जा रहा हूँ .' `अच्छा.  .  .  .' रसोईघर से माँ का लापरवाही से भरा सपाट
स्वर आया . पहले पहल जब वह इंटरव्यू देने जाता था माँ उसके माथे पर रोली
लगाकर दही-गुड़ खिलाती थी . फिर शायद बार-बार उस निरर्थक शगुन की पुनरावृत्ति
करना उन्हें गैरजरुरी लगने लगा . खुद उसकी मन:स्थिति भी अब पहले-सी कहाँ है
. पहले उसका मन अबूझी घबराहट से उद्वेलित रहता था पर अब इंटरव्यू देते-देते
उसका मन भी पत्थर-सा संवेदनहीन हो गया है . अब इंटरव्यू देने और राशन की चीनी
लाने में उसके लिए खास फर्क नहीं रह गया है . जानता है ये साक्षात्कार महज
औपचारिकतायें हैं फिर भी आशा का न जाने कौन-सा अदृश्य सूत्र उसे हर बार
अपनी ओर खींचती है और वह भी सहज भाव से चल देता है . जूते की एक कील उसे
बार-बार चुभ रही थी . ऐसे में तो बस स्टॉप तक पहुँचना ही मुश्किल हो जायेगा
. उसने जेब टटोली, किराये के अलावा चार रुपये और थे उसके पास . चाय के लिए
दो रुपये बचा ले तो भी बकाया दो रुपये में बूट पालिश कराकर कील ठुकवाई जा
सकती है . मोची के सामने जूता सरकाकर उसने टारलसोल की बेडौल-सी चप्पल में
पाँव फँसाल लिया .
