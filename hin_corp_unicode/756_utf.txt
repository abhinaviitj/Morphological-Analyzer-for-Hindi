<औङ्ङिचिअल् आन्ड् ंएडिअ ळन्गुअगेएस्><ंअस्स् ंएडिअ.><षजेन्ड्र ण्.><फप्पु><१९८८><अम><णेत् ढेल्हि><५२-५५><२०५०><अम-फप्पु><ढेएप आगर्तल्>

रात्रि का अंतिम प्रहर अपनी समाप्ति पर ही है. फागुनी बयार की शीतल सिहरन विदा
लेते अंधेरे से अठखेलियां कर रही है.पक्षियों की सुमधुर चहचहाहट से बोझिल होती
इस रहस्यमयी फागुनी बेला में पप्पू अपनी पथरीली असीम सुखद शैया पर गहन निद्रा
में निमग्न पड़ा है.
जीर्ण गरम चादर बदन से उघड़ कर बिलग हो गई है. प्रशस्त ललाट वाले गौरवर्णी बाल
मुख पर चारों ओर की सहस्यमयी बेला एक विचित्र शांति की प्रतिछाया के रूप में
झिलमिला रही है.सहसा उस किशोर वय के अबोध बाल अधरों पर एक तृप्त मुस्कान बिखर
जाती है. फागुन मास की गुलाबी बयार संभवतः इस बाल देव पुरूष के कानों में कुछ
अति मधुर संभाषण करने लगी है. उसके सुप्त तृषितकानों में मिश्री घुले कोमल मीठे
शब्द सदृश्य पड़ रहे हैं."...का...हो रे बचवा...अबिहन तलक सूतल हो ? उठो तनिक देखो
तो...हम तुहार खातिर...का पकाए हैं."और नीद की मीठी उनींद में गुड़ में पके
चावलों की महक ने उसे व्याकुल कर दिया.जी किया,हनुमान जी जैसी एक अनूठी छलांग
लगाए और सीधा मां के चौके में जा विराजे. पर कहां,मां पहले दातुन मंजन को सीधा
नल पर बिठा देगी.वह जग कर भी नहीं जागा. मां के मीठे शब्द अनसुने कर सोता ही
रहा.हां,मुख पर फैली ऊष्म रहस्यमयी स्निग्ध मुस्कान और अधिक प्रशस्त हो उठी.
"बचवा...मोर लाडल...उठ न...देख तो भोर भई..."मां की प्यारी ऊष्ण गुहार फिर
लगी...फिर भी वह नहीं उठा. निद्रा मां की सर्वदुखहारिणी कोख में दुबका ही रहा.पर
शीघ्र ही वह मीठी कोमल गुहार एक तीव्र कर्कश ताड़ना में परिवर्तित होने लगी...
"अरे...मर गया क्या पप्पू ? पता नहीं आज होली है ? बीस-बीस रोटियां तोड़ेगा तो ऐसी
कुंभकरणी नींद न आएगी...तो और क्या होगा..."
मांजी गरम शाल से सिर कान लपेटे नीचे आंगन में सीढ़ियों के पास खड़ी चिल्ला रही
थीं.सीढ़ियों के ऊपर छत से लगे खुले बरामदे में निरीह पप्पू आंखें मलता उठ खड़ा
हुआ. आंखों में कोई सपना था...कानों के निकट कोई ममतामयी पुकार थी...उसे तो कुछ
याद ही नहीं,जीवन की वास्तविकता तो उसे नीचे पुकार रही थी.
दीवाल में लगे काष्ठ के फट्टे पर रखे गदाधारी हनुमान जी के चित्र को उसने अधखुली
आंखों से प्रणाम किया और चार-चार सीढ़ियां एक साथ फांदता नीचे अंधेरे में विलीन
हो गया.हनुमान जी का भक्त तो वह जन्म से ही है. बापू के संग हनुमान चालीसे का
पाठ करते-करते कब उसे पूरा पाठ कंठस्थ हो गया...उसे याद ही नहीं. घर में आया कोई
अतिथि उसकी नन्ही हथेली पर दो रूपये की नोट रख गया था. बस...उसी दिन वह अपने
इष्ट देवता का यह रंगीन शीशा मढ़ा चित्र खरीद लाया.
जब से चित्र की स्थापना यहां हुई है,भयानक से भयानक निर्जन अकेली रात्रियां उसने
पलक झपकते काट ली हैं. नहीं तो चित्र आने से पूर्व अनेकों बार गरजते बादलों व
बरसती बिजलियों के भयानक शोर में वह इस अंधेरे स्थान की धरती पर फटी गुदड़ी से
सिर मुंह लपेटे रात भर कांपता पड़ा रहा हैं.
नौ दस वर्ष का ही रहा होगा जब अपने चाचा की उंगली पकड़े इस घर के द्वार पर
पहुंचा था...संध्या का समय हो रहा था.मांजी ने उसका नाम पूछा तो वह कितना सकुचा
गया था.कितनी कठिनाई से टुकड़ों-टुकड़ों में वह अपना नन्हा सा ढ़ाई अक्षरों का
नाम उच्चरित कर पाया था"...प...प...पप्पू" निकट ही खड़े राजू भैया तत्काल कह
उठे."...मम्मी पप्पू तो अपनी बुआ जी के बेटे का नाम है."
सब हंस पड़े थे. पर उसे हंसी नहीं आई थी. उस छोटी अवस्था में भी नौकर'शब्द उसे
अखर गया था.उसके जन्म के समय यदि उस की मां उसका भविष्य जान पाती तो निश्चय ही
उसका नाम 'पप्पू'न रख कर 'कलुआ'या 'घसीटी'आदि रख देती.यह तो उसके बापू यूं अचानक
हैजे की बीमारी में जाते रहे...नहीं तो क्या वह गांव का स्कूल छोड़कर यहां
आता...कभी भी नहीं.
बापू के जाने के पश्चात वही तो अब घर का मालिक था न...अब उसे ही तो घर गृहस्थी
देखनी थी. वह नन्हा बालक है अथवा बड़ा युवक...इस सब से क्या अंतर पड़ता है.गोद
की बाहेनिया व मइया खातिर वह चाचा के संग शहर चला आया.पैसा कमाएगा...मइया को
भेंजेगा...तभी न गृहसथी की चक्की का पाट चलेगा...तभी न छोटी बहिनिया के हाथ एक
दिन पीले हो पावेंगे.
उस छोटी सी वयस में जव उसके दूध के दांत अभी टूट ही रहे थे, वह कैसे व क्यों कर
इतना परिपक्व सोच विचार कर सका...यह तो केवल ऐसी अभागी परिस्थितियां ही बता सकती
हैं.
प्रतिमास चाचा आ कर मांजी से गांव भेजने खातिर सौ रूपए ले जाने लगे और नन्हे
पप्पू की कल्पना में अपनी मइया का बदरंग फटा ओढ़ना नया होता रहा...छोटी बहिनिया
के सूने पैरों में चांदी की पायल छमछमाती रही.मास पर मास और वर्ष पर वर्ष, वह
अंधेरा छंटने से पूर्व ही एक नई स्फूर्ति व नई उत्कंठा से उठ मांजी की गृहस्थी
के छोटे-बड़े कामों में जुट जाता.उसके अबोध भोले मन में अपने अर्जित सौ रूपये
संसार भर की विपुल संपदाओं से कहीं अधिक थे. गांव का गोबर लिपा जर्जर होता खपरैल
की छत वाला पुराना घर उसकी कल्पना में पक्का चौबारा बन चला था. यही कल्पनाएं
उसके जीवन का ध्येय बन चली थी.
जब से वह गांव से यहां इस घर में आया है मुड़कर गांव जा ही नहीं पाया.एक तो
मांजी का उसके बिना एक पल गुजारा नहीं...फिर चाचा को भी तो छुट्टी नहीं
मिलती.जब-जब चाचा पैसे लेने आते हैं...तो वह गांव जाने की बात करता है.पर हर बार
ही चचा कह देते हैं..."अब के फसल कटने के बखत तोके हम जरूर ले चलिहैं...गांव."पर
यह फसल कटने का बखत न जाने कैसा है कि तीन चार बरस होने को आए...आता ही नहीं.
फिर एक दिन चाचा ने मांजी को एक ऐसी बात भी बताई कि जिसे सुन पप्पू सकते में ही
आ गया...धरती पैरों तले से खिसकती लगी.पर उसे चाचा की उस बात पर तनिक भी विश्वास
नहीं.जब तक स्वयं गांव जाकर अपनी आंखों से नहीं देख लेता कि उस की मइया अब उस घर
द्वारे में नहीं रहती जहां बापू के मरने पर वह उसे रोती छोड़ आया था...कि वह
छोटी बहिनिया को संग लेकर किसी और के घर रहने लगी है...वह चाचा की बात को सच्ची
बात नहीं मानेगा. वैसे वह स्वयं भी ...अब गांव जाने की बात टालने लगा है.
पप्पू ने चाय बनाकर केतली प्याले आदि ट्रे में सजा दिए.जब वह नया-नया आया था तो
मांजी ने उसे यह सब सिखा दिया था.अब तो जब पिंकी दीदी की सहेलियां आती हैं तो वह
सब उसके हाथ की बनी चाय पी कर बहुत प्रसन्न होती हैं. कहती हैं..."भई पिंकी तेरे
पप्पू जी का जवाब नहीं"...कभी-कभी अंग्रेजी में कहती है"स्मार्ट चैप". वह सुनता
निहाल होता रहता है.अब तो वह उनकी अंग्रेजी की बातचीत भी समझने लगा है.
पिंकी दीदी तो बहुत कम बोलती हैं. बस सारा दिन किताबों में डूबी रहती हैं या फिर
सहेलियों के साथ फोन पर बातें करती रहती है. फोन पर बात करते-करते वह अपने लंबे
रेशमी बालों को अपनी उंगलियों पर लपेटती खोलती रहती है...बीच-बीच में हंसती
है...तो जैसे फुलझड़ियां बिखर जाती हैं. आंखें यूं चमकने लगती हैं...जैसे
सितारे.गांव में जब वह खुले आसमान के नीचे अपनी खटिया पर पड़ा सोता था...तो ऐसे
ही सितारे चमकते थे...दप्प...दप्प.
चाय की ट्रे हाथ में लिए वह भीतर कमरे में गया तो मांजी साहब जी पर अधलेटी किसी
बात पर खिलाखिला रही थीं...वह पर भर परदे की ओट में ठिठक गया.आहट पा मांजी ने
पलट कर पीछे देखा तो उस ने आगे बढ़कर चाय की ट्रे मेज पर रख दी.
"कयों रे...यह चोरी-चोरी कमरे में घुसते तुझे शरम नहीं आतीं...आजकल तेरी यह
उल्टी सीधी हरकतें मुझे जरा नहीं भातीं..."
त्योहार के दिन तड़के ही मांजी ने उसे बीस-बीस रोटी खाने का ताना दिया था...और
अब यह अकारण फटकार खा कर होली के त्योहार को लेकर पप्पू का उत्फुल्ल उत्साहित मन
मसोस उठा. अनजाने अनकिए अपराध से बोझिल अपराधी मन से सिर झुकाए वह चुपचाप बाहर आ
गया.परदे के पीछे से आते मांजी के शब्द उस का पीछा करने लगे!...देखिए न...कैसा
मुश्टंडा निकला आ रहा है...खा...खा कर ! मुझे तो आजकल इससे डर लगने लगा है."
गरम उबलता सीसा कान में पड़ता होगा...तो क्या इस से अधिक पीड़ा होती होगी. वह तो
घर के एक-एक प्राणी पर अपने प्राण न्यौछावर करता रहता है. उस दिन कितना धुआंधार
पानी बरस रहा था...पर भीगने की परवाह किए बिना वह पिंकी दीदी की किताब लेने उनकी
सहेली के घर भागा-भागा गया था.प्लास्टिक की थैली में लिपटी किताब चढ़ आया
था...रात भर वह अपने हनुमान जी को जपता पड़ा रहा था.
राजू भैया की तो कितनी ही बातें उस ने आज तक मांजी को नहीं बताई...वह सिगरेट
वाली बात बता दे तो उसे पक्का पता है मांजी राजू भैया के हाथ-पैर तोड़ देगी...पर
नहीं. मांजी साहब जी के लिए वह क्या-क्या नहीं करता.सूरज निकलने से पहले उठता है
और देर रात तक एक टांग पर नाचता रहता है.फिर भी...फिर भी उसे कोई प्यार नहीं
करता क्यों?...क्यों ? क्यों मांजी उससे डरने लगी हैं...ऐसा कौन सा परिवर्तन उस
में आ गया है ?
वैसे अपने बढ़ते शरीर से तो स्वयं भी परेशान है.अभी दो महीने पहले ही मांजी ने
उसे नया कमीज लेकर सिलवा कर दिया था. अब उसके बदन पर फंस कर भी कठिनाई से चढ़ता
है. उठते-बैठते बार-बार सिली सीवनें उधड़ने लगती हैं.दर्पण में अपने ही चेहरे का
अक्स उसे आजकल अनेकों बार अजनबी सा प्रतीत होता है. होठों पर उभर आई हल्की
काली छाया देख कभी तो उस का हृदय जोरों से धकड़ने लगता हैं. और कभी अपने चेहरे
में अपने बापू का चेहराछिपा देख वह दंग रह जाता हैं.
हवा में अभी भी इतनी ठंडक है. न जाने कैसे कोई रंग खेल पाएगा.इस साल जाड़ा कुछ
अधिक ही पड़ा है.आकाश बादलों से घिरा है. लगता हैं, जैसे पानी बरसेगा.बादलों भरे
आकाश की प्रतिछाया में चारों ओर का वातावरण अजब घुटा-घुटा ,सहमा सा उदास प्रतीत
हो रहा है...ठीक पप्पू के जी जैसा !
सिल-बट्टा धो पप्पू बड़ो के लिए उड़द की दाल पीसने बैठ गया.दानेदार सफेद दाल
दूधिया फेन उफनने लगी. न जाने कैसे उस के जी का सारा अवसाद धुल गया. निर्मल
बालसुलभ चंचल विचारों में होली के रंग आंख मिचौनी खेलने लगे.
उसे छत पर हनुमान जी के चित्र के पीछे छिपी रखी रंगों की पुड़ियों की और मटके
में भरे रंगीन गुब्बारों की याद आ गई...और एक शोख चंचल मुस्कान से उसकी आंखें
चमकने लगीं उस ने तो बहुत दिन पहले ही मांजी से कह दिया था "अबकि बरस हमहूं
होरी खेलब ...मांजी."
सुनकर मांजी हंसी थीं"...अरे जो तू रंग खेलन में लग जाएगा...तो काम कौन
करेगा..."
मांजी का यह नकारात्मक उत्तर सुनकर भी वह निरूत्साहित नहीं हुआ था. कल जब
दोपहरिया में मांजी सो रही थी तो वह चुपके से आंगन के पिछवाड़े से निकल भागा था.
बाजार ! जयपुर से मौसी जी आई थी तो पांच रूपए इनाम में दे गई थी.उसने दो रूपयों की
तीन गीले रंगों की पुड़िया खरीदी. चटक हरा बैगनी और पीला.यह तीनों रंग उसे बड़े
भाते हैं.
मइया चटख हरे पाड़ वाला बैगनी ओढ़ना ओढे जब खेतों पर बापू को रोटी देने
जाती...तो वह मइया के ओढ़ने पर छोर थामे थामे उसके पीछे हो लेता.उस रंगीन ओढ़ने
की धूमिल होती स्मृति उसके मन में फिर से सजीव हो उठी.और पीला रंग तो पिंकी दीदी
को अच्छा लगता है...वह फोन पर जब अपनी सहेली को बता रही थी तो उस ने सुन लिया
था.दो रूपए के उस ने रंगीन रंग बिरंगे गुब्बारे खरीदे.बचे एक रूपए का उसने अबरक
मिला चमचमाता गुलाल खरीद लिया...मांजी साहबजी को तो वह गुलाल ही लगाएगा.
वह जल्दी-जल्दी हाथ चलाने लगा. बस झटाझट सब काम निपटाए लेता है...फिर सब से पहले
तो वह पीले रंग की भरी बाल्टी पिंकी दीदी पर उड़ेलेगा...लाख कहे, मुझे नहीं खेलना
रंग..मेरा पेपर है.उई...उई...सी...सी करते वह भागेंगी...तो उसे भी आता है भागना.
और राजू भइया व इन के दोस्तों के लिए ही तो वह रात देर तक छत के नल से
चुपके-चुपके गुब्बारे भरता रहा था...ऊपर छत से ही एक एक को वह ऐसे निशाने
लगाएगा...कि...मांजी को तो उस ने आज लाल गुलाल से ऐसा रंगना है कि...और कल्पना
में मांजी का बंदरिया सा लाल मुंह देख वह चौके में अकेला बैठा जोर से हंस पड़ा.
राहब जी का ध्यान आते ही वह श्रद्धा से विगलित हो उठा...उन के तो वह माथे पर
तिलक भर लगा कर उन के चरण छू लेगा.कितने शांत, देवता स्वरूप स्वभाव के हैं उसके
साहब जी. आज तक उसे कभी तीखी नजर से नहीं देखा, उल्टे मांजी को टोकते रहते
हैं..."क्यों गरीब के पीछे पड़ी रहती हो ? अपने रंग खेलने का समस्त कार्यक्रम
बनाता पप्पू न जाने किस संसार में विचरण करता खुले कंठ से उच्च स्वर में गाने
लगा..."खेलो रंग .हमारे संग...आज दिन रंग रंगीला आया."
अलमस्ती में गाए किशोर कंठ स्वर से मुखरित स्वर लहरी सुबह-सुबह के शांत वातावरण
में चारों ओर गुंजित हो उठी.
लहराता संगीत स्वर...खेलो रंग हमारे संग...भीतर मांजी के कमरे में जा
झनझनाया.आगबबूला क्रोध से भभकती मांजी दनदनाती चौके में आईं और नतमस्तक बैठे,दाल
पीसते रंगों में डूबे होली के गीत में तल्लीन पप्पू के मुंह पर एक सशक्त तमाचा
दे मारा, और
चिल्लाई..."मुंह जले...त्योहार का दिन है. जहान भर के झमेले पड़े हैं...और तुझे
गाने की पड़ी है
..."अप्रत्याशित आकस्मिक पड़े आक्रमक प्रहार से हतप्रभ समहित बौखलाया सा पप्पू
निर्निमेष मांजी को फटी-फटी आंखों से पल भर ताकता रहा, पर्याप्त समय के कठिन श्रम
से गोरे लाल हो आए मुख पर मांजी का प्रहार हिम सा जमा अभी तक ज्यों का त्यों
परिलक्षित था.
अपलक मांजी को ताकती पप्पू की अचरज भरी दृष्टि सहसा आग्नेय हो उठी.लाल-लाल क्रोध
से जलती अंगारे समान आंखे बाहर निकालता वह सिल पर धकेल व बट्टा पटक सीधा तनकर
खड़ा हो गया.मांजी के अकारण पड़े तमाचे ने पप्पू के बाल रूप में सुशुर्त युवा
होते किशोर "अहं"को बिजली के तार सदृश्य छू कर झंकृत कर दिया था.
मांजी हम मार खाए खातिर यहां नाहीं आए रहे...ई बात आज आप समझ लें..."एक-एक शब्द
को भिंचे दांतो तले चबा-चबा कर उसने गरजते हुए कहा और दूसरे प्रहार के लिए उठे
मांजी के दाहिने हाथ को उसने अपने उल्टे हाथ से बीच में पकड़ झटक कर छोड़ दिया.
पप्पू का यह उग्र रूप मांजी के लिए सर्वथा अपरिचित था, अब तक अनेकों बार वह
मांजी की मार खा चुका है परंतु कभी पलट कर जवाब तक नहीं दिया,यह आज की उसकी नई
प्रतिक्रिया मांजी को भीतर तक दहला गई. आज के पप्पू का यह वीभत्स रूप देख वह डर
गई.परिस्थिति की गंभीरता देख उन्होंने तत्काल ही अपना पैंतरा बदल लिया."बेटा
...तुझे तो पता है होली के दिन कितने मेहमान आते हैं हमारे घर.काम समय से न
निबटेगा तो कैसे होगा...फिर तुझे भी तो आज रंग खेलना है..."
मांजी उसे फुसलाने लगीं...कहीं यह मुआ आज त्योहार के दिन भाग निकला
...तो...तो...सहसा उनकी कमर का व घुटनों का दर्द तीव्र हो उठा.
दिन खूव चढ़ आया था. सबेरे के आकाश में छाए बादल छिटक चुके थे. होली के शोर व
रंग सनी खिलखिलाहटों की रंगीन फुहारों में कुछ समय पूर्व की उमस व घुटन न जाने
कहां तिरोहित हो गई.चारों ओर से ढ़ोल बाजों की ठप्प-ठप्प और होली है...होली
है...के रह-रह कर उठते कर्णभेदी मधुर शोर में समस्त घर संसार डूबा था.
राजू भइया के दोस्तों ने आसमान सिर पर उठा लिया था.साहब जी के साथियों के हंसी
के ठहाकों से घर गूंज रहा था.मांजी की भावजें भी अपने बाल बच्चों सहित आ चुकी
थी. रंग व गुलाल की धूम मची थी. दही बड़े,गुजिया, गुलाब जामुन, चाट पापड़ी के
दौर पर दौर चल रहे थे.भांग मिली बादाम की दूधिया ठंडाई के गिलास पर गिलास अंदर
बाहर आ जा रहे थे. परंतु इस सब से सर्वथा उदासीन निर्लिप्त सा उदास पप्पू...
आंगन के नल पर बैठा जूठे प्लेटें,गिलास आदि बासन मांजने में कार्यरत था.
सवेरे के पड़े अकारण तमाचे ने उसके हृदय में एक ज्वालामुखी को प्रज्जवलित कर
दिया था.रंग में हंसते खेलते इस घर संसार को...उसका वश चलता तो अग्नि में भस्म
करके रख लेता. मन ही मन उस ने सवेरे ही यह दृढ निश्चय कर लिया था कि अब एक रात
भी और वह इस घर में नहीं काटेगा... कहीं भी चला जाएगा. मांजी का दिया नाश्ता
उसने छुआ तक नहीं था.
गुजिया...गुलाब जामुन ...दही बड़े... सब वैसे के वैसे ही प्लेट में अनछुए धरे
थे.मन में उस के आया था कि प्लेट को मांजी के मुंह पर दे मारे...पर
नहीं...ज्ञान सागर...उसके हनुमान जी इस से रूष्ट हो जाएंगे
... बस...वह यह घर ही
त्याग कर चला जाएगा...एक बूंद जल की ग्रहण किए बिना ही...
पुस्तक समीक्षा
प्रभात
प्रभात एक सामाजिक-धार्मिक उपन्यास है,जो हमारे समाज की वर्ण व्यवस्था की
विभिन्न समस्याओं की पड़ताल करता है.यह जातिवाद के मूल और उसके इतिहास को बताते
हुए मनुस्मृति की सम्यक व्याख्या करता है.समाज से इस बुराई को दूर करने के लिए
यह एक रचनात्मक विचार भी देता है.
दरअसल यह उपन्यास जातिवाद के सामने ऐसा दर्पण रखता है,जिसमें हम उसके विभिन्न
चेहरों को अच्छी तरह देख सकते हैं.पाठक का मनोरंजन तो होता ही है,यह विभिन्न
वर्गों के पाठक को आकर्षित करने में सक्षम है.यह उपन्यास देश की महिलाओं तथा
युवाओं के लिए एक वरदान सिद्ध हो सकता है.
कुछ स्थानों पर लेखक ने वर्ण व्यवस्था के सामाजिक तथा सांस्कृतिक तथ्यों की
आलोचना की है.पर इस व्यवस्था के कारण उत्पन्न बुराइयों को देखते हुए यह आलोचना
काफी संतुलित प्रतीत होती है.कुछ दृश्यों तथा संवादों को उच्च वर्ण हिन्दू आसानी
से पचा नहीं पायेंगे.पर इस भयानक सामाजिक बुराई को चित्रित करने में लेखक ने सही
दिशा और मार्ग का चुनाव किया है.आज इस तरह के उपन्यास हमारे लिए बहुत जरूरी
हैं-क्योंकि हमारे समाज का विकास तथा सामाजिक चेतना पूरी तरह से घायल है.
उपन्यास में दस अध्याय हैं,पर इसे तीन प्रमुख भागों में विभाजित किया जा सकता
हैं.पहले भाग में जीवन के विभिन्न पक्षों पर वर्ण व्यवस्था का प्रभाव दिखाया गया
है.दूसरे भाग में वर्ण व्यवस्था का उद्गम तथा इतिहास दिखाया गया है.और मनुस्मृति
की वैज्ञानिक व्याख्या दी गयी है.तीसरे भाग में लेखक ने समाज की मुख्य धारा से
जातिवाद को समूल नष्ट करने का युक्तसंगत मार्ग दिखाया है.लेखक ने वर्ण व्यवस्था
के शास्त्रीय पक्ष की भी व्याख्या की है.इसके मूल तथा इतिहास की पड़ताल के लिए
लेखक ने वेदों-सत्-पथ ब्राह्मणों तथा मनुस्मृति की व्याख्या की है.वह प्रशंसनीय
है.मनुस्मृति पर अपनी टिप्पणी देते हुए उसने महिलाओं को एक नया आयाम दिया
है.लेखक ने मनुस्मृति पर टिप्पणी एक नये शीर्षक से दी है-'महिलाओं तथा
मनुस्मृति'.इस भाग में विस्तार से महिलाओं पर विभिन्न सामाजिक तथा शैक्षिक
कार्यों पर लगी रोकों के कारण होने वाले शोषण की विस्तृत व्याख्या की है.विधवाओं
की समस्या,वेद पढ़ने और पढ़ाने पर रोक आदि शोषण के विभिन्न रूप मनुस्मृति की ही
देन है.लेखक ने महिलाओ को सचेत किया है कि वे सावधान रहें और मनुस्मृति के कारण
अपने पर हो रहे अन्याय का मुकाबला करने के लिए आगे बढ़े.
अपने इस उपन्यास में लेखक ने इस बुराई की समस्या को हल करने के लिए युवाओं की
सहायता ली है.उनके अनुसार जब तक युवा वर्ग आगे नहीं आयेगा-ये समस्या हल नहीं हो
सकेगी.यह पूरा उपन्यास तीन युवाओं के इर्द-गिर्द घूमता है.इस बुराई के विरूद्ध
लड़ने का एक मात्र रास्ता है कि लोग एक जुट होकर इसका मुकाबला करें.और लेखक ने इस
उपन्यास के रूप में लोगों को आहवान किया है कि वे इस समाज में जातिवाद को समाप्त
करने के लिए तत्काल आगे आएं.
