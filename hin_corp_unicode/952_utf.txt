<णटुरल् श्चिएन्चे.><श्चिएन्चे अन्ड् शोचिएट्य्.><श्.ळ्. ढ्हनि><फ्रच्हिन् भ्हरट् मे  ड्रिस्ह्टि फ्रकस्हन्.><फन्च्ह् खुल.><३८ टो ४५><२४५०><ढ्हनि - फ्रच्हिन् भ्हरट् मे  खुमर्.>

पुराणों को इतिहास भी कहा जाता है. वह इसलिये कि वंश तथा वंशानुचरित नामक
लक्षणों के दृष्टिगत पुराणों की वंशावलियों में नये-२ राजाओं के नामों का अंकित
करना तथा उन के राज्य काल की मुख्य-२ घटनाओं का वर्णन करना स्वाभाविक हो गया
था. ऐसा प्रति दस या बीस वर्ष होता था. वह वर्णन कवियों अथवा व्यासों द्वारा
पद्यरूप में ही किया जाता था. समाज में नई चेतनाओं की पृष्ठभूमि में धार्मिक
नेताओं के हित अथवा स्वार्थ सिद्धि की बात भी उस समय उन कवियों के मस्तिष्क में
होती थी. कवियों, व्यासों तथा पुराणकारों आदि सभी को प्राय: ब्राह्मण ही माना
जाता था. और ब्राह्मण ही हिन्दू समाज के गुरु और भूसुर आदि समझे जाते रहे हैं.
इस लिये उनके अपने हितों वाली बातें कई बार परोक्ष रूप में समाज के हित के
बहाने से पुराणों में डालना उनके लिये उपयुक्त तथा सुगम समझा जाने लगा, विशेषत:
इस कारण कि लोगों को धर्म की शिक्षा पुराणों के आख्यानों द्वारा भी दी जाती थी
और पुराणों में उनके धर्म ग्रंथ होने के कारण सामान्य जन की पर्याप्त श्रद्धा
थी. इसलिये पुराणों का कलेवर बढ़ता गया और उनमें नाना प्रकार की सामग्री अंकित
होती गई. इन परिस्थितियों में पुराणों में काफी सामग्री इस प्रकार की सम्मिलित
हो गई जो वर्ग विशेष की स्वार्थसिद्धि में सहायक होती थी परन्तु अनेक वर्गों के
विरुद्ध कार्य करती थी.
परन्तु भविष्य पुराण जैसे कुछ पुराणों में दूसरी प्रकार के वर्गों के हित की
बातें भी कही गई हैं और दूसरा पक्ष भी जोरदार शब्दों में व्यक्त किया गया है.
इसके दो कारण हो सकते हैं- (१) शासक वर्ग में ही शोषण के प्रश्न पर मतभेद या
(२) शोषितों द्वारा उन्नति करके और ग्रंथों की रचना कर उन्हें मान्यता दिला
सकना. उन्नीसवीं शताब्दी में जब भारत में चिन्तन का युगारम्भ हुआ और देश की
पराधीनता के ठीक कारणों का पता लगाने की चेष्टाएं उभरीं तो यह सहज ही प्रकट हो
गया कि वह पराधीनता वास्तव में लोगों के अज्ञान और अन्धविश्वासों के कारण थी.
विवेकी जनों ने इस अन्धविश्वास और अज्ञान का कारण पुरोहितों को और फिर उनकी
मुख्य पुस्तकों को ठहराया. उन पुस्तकों में पुराण मुख्य पाये गये. इसलिये उनका
इन नवशिक्षितों द्वारा अधिकांशत: बहिष्कार कर दिया गया. चूंकि सर्ग और
प्रतिसर्ग सम्बन्धी वैज्ञानिक जानकारी भी पुराणों में ही अंकित थी, पुराणों के
साथ वह जानकारी भी लुप्तप्राय: हो गई. फिर इस प्रकार की जानकारी
ज्योतिष-सिद्धांतों में थी. खगोल शास्त्रियों को भी भारत में ज्योतिषी ही कहा
जाता था और फलित ज्योतिष में संलग्न ज्योतिषियों की गति भी पुराणों जैसी ही थी.
इसलिये भारतीय ज्योतिष-शास्त्री भी इस जानकारी से दूर होते गये. वे आधुनिक
विज्ञान की चकाचौंध के सामने भी नहीं टिक सके क्योंकि उनके पास तो पाश्चात्यों
के लिये अजनबी भाषा संस्कृत में कुछ हिसाब किताब ही था परन्तु पाश्चात्य
वैज्ञानिकों के पास खुर्दबीनों और दूरबीनों जैसे अनेक उपकरण थे. इस प्रकार
विशेषकर पिछली शताब्दी में भारत के ज्ञान भण्डार को काफी चोट पहुंची. वैसे
आठवीं तथा नौवीं शताब्दी से आरम्भ होने वाले आक्रमणों की श्रृंखला ने
ज्ञान-विज्ञान की परम्परा को नष्ट कर दिया था परन्तु उस पर व्यापक और सशक्त
प्रहार उन्नीसवीं शताब्दी की तथाकथित विवेक-~ क्रांति ने ही किया था.
सर्व सम्बन्धी पुराकथाओं में सृष्टि की उत्पत्ति के बारे में ऐसी पुष्ट जानकारी
अंकित है जो आधुनिक विज्ञान-सम्मत है. यह और बात है कि तथाकथित पौराणिक विद्वान
ही यह कहते सुने जाते हैं कि विज्ञान ग़लत सिद्ध होगा और पुराण ठीक. परन्तु इस
पुस्तक द्वारा यह सिद्ध किया गया है कि सर्ग, प्रतिसर्ग और मन्वन्तरों से
सम्बन्धित कथाएँ पूर्णतया विज्ञान-सम्मत हैं. पुस्तक में विस्तारभय से सृष्टि
विकास और ब्रह्मा के चरण मन्वन्तरों का विश्लेषण और उससे निकलने वाले परिणामों
की तुलना आधुनिक विज्ञान के निष्कर्षों से संक्षेप में ही की गई है. लेखक ने
समुद्र-मंथन तथा कुछ अन्य सर्वप्रमुख पौराणिक कथाओं का भी वैज्ञानिक विश्लेषण
एक अन्य पुस्तक में किया है. उस पुस्तक का नाम है-समुद्रमंथन तथा अन्य पौराणिक
कथाएं-वैज्ञानिक विश्लेषण. वह पुस्तक भी इस समय प्रैस में भेजी जा चुकी है.
इसका प्रकाशन भी दिव्य-दृष्टि प्रकाशन पंचकूला द्वारा ही किया जा रहा है.
वंश और वंशानुचरित मोटे रूप में ऐतिहासिक घटनाओं से सम्बन्धित हैं. परन्तु
पुराणों की शैली के अनुसार प्रत्येक वंश को ब्रह्मा अथवा भगवान् से आरम्भ होना
बताया है. जहाँ दार्शनिक विचारधारा के अन्तर्गत इस कथन को माना जा सकता है,
ऐतिहासिक दृष्टि से यह बात मान्य नहीं हो सकती. फिर भी ऐतिहासिज्ञों ने पुराणों
पर इतिहास थौंपने का प्रयास करके ब्रह्मा, दक्ष, ननुओं आदि की भी ऐतिहासिक
व्यक्ति मानकर पुराणों के अर्थ का अनर्थ कर दिया है. आज ज्ञान अनेक टुकड़ों में
बंट गया है इसलिये सामान्यत: एक ऐतिहासिज्ञ के निष्कर्षों पर केवल दूसरा
ऐतिहासज्ञ ही टिप्पणी कर सकता है. अन्य लोग यदि ऐसा करें तो इसे एक अनधिकार
चेष्टा कहा जायेगा. परन्तु यदि साधिकार चेष्टा से भ्रान्तियां उत्पन्न हो जायें
और किसी कारण से उसके विरुद्ध अन्य साधिकार चेष्टा न हो सके तो वे भ्रान्तियां
कैसे दूर हो सकती हैं ? ऐसी स्थिति में किसी अन्य तथा बाह्य व्यक्ति द्वारा ही
कुछ चेष्टा करके "विद्वानों" के समक्ष मौलिक प्रश्न उत्पन्न करना अनिवार्य
होगा, भले ही उस चेष्टा को "अनधिकार" चेष्टा ही कहा जाये. जहां तक इस लेखक के
शोध के प्राचीन भारतीय इतिहास पर पड़ने वाले प्रभाव का सम्बन्ध है, वह इसी
"अनधिकार" चेष्टा के प्रकार की श्रेणी में आयेगा. यदि ऐसा अनिवार्य रूप में
होता है तो इसका न तो कोई इलाज है और न ही इलाज करने की आवश्यकता है. मौलिक
प्रश्न अनेक बार सामान्य जन की ओर से ही उठाये जाते हैं और इस कारण से उन पर
विचार की ओर भी प्रबल आवश्यकता है. क्योंकि अन्तत: प्रत्येक ज्ञान का लक्ष्य
सामान्यजन का ही हित और सन्तोष है.
यद्यपि पुराणों के उपरोक्त पांच विषय हैं और इनका धर्म से प्रकट सम्बन्ध
प्रतीत नहीं होता परन्तु फिर भी यह सत्य है कि कुछ शताब्दियों पहले और आधुनिक
युग के आरम्भ होने से पहले तक धर्म, राजनीति, अर्थशास्त्र, विज्ञान, शिक्षा,
आदि सभी कुछ धर्म की ही परिधि में आते थे और केवल धार्मिक नेताओं का ही फतवा
किसी भी विषय पर अंतिम निर्णय रूप होता था. इसलिये भारतीय पुराण भी प्राचीन
भारतीय हिन्दू वाड़्मय का अंग बन गये थे.
जो ग्रंथ पूर्णतया धार्मिक थे उनमें तो परिवर्तन और संशोधन सरल नहीं था. परन्तु
इतिहास पुराणों का एक महत्वपूर्ण अंग था, प्रत्येक पीढ़ी में पुराणों में कुछ न
कुछ नई ऐतिहासिक सामग्री का डाल देना अनिवार्य था. इस कर्तव्य को निभाने की आड़
में समय-समय पर कुछ तत्त्वों ने अनधिकृत सामग्री भी डाल दी.
भारत मतमतान्तरों का देश है. ऐतिहासिक कारणों से भिन्न-२ तथा परस्पर विरोधी
विचारधाराएँ पनपती रही हैं और साथ-२ पुष्ट होती रही हैं. ऊपर से एक प्रतीत होने
वाले हिन्दूधर्म की अनेक शाखायें हैं. उनमें आस्तिक मत भी हैं और नास्तिक भी.
पुराण को सर्वप्रमुख ग्रंथ मानने वाले भी हैं और वेद को मानने वाले भी. दोनों
में बराबर श्रद्धा रखने वाले भी हैं और दोनों में स्पष्ट और जोरदार अश्रद्धा
व्यक्त करने वाले भी. इनमें जो आस्तिक हैं उनमें भगवान् को साकार मानने वाले भी
हैं और उनकी अवहेलना करने वाले भी. पराशक्ति को पुरुष रूप में मानने वाले भी
हैं और स्त्रीरूप अथवा मां, जगदम्बा, काली, शक्ति आदि के रूप में मानने वाले
भी. ब्रह्मा को परमात्मा मानने वाले भी हैं और विष्णु को ऐसा मानने वाले भी.
कोई-२ केवल शिव को ही परमशक्ति मानते हैं. उनमें से कुछ ऐसे भी हैं जो ब्रह्मा,
विष्णु तथा शिव को एक ही परमशक्ति के भिन्न-२ रूप मानते हैं.
हिन्दुओं में अवतारवाद को मानने वाले भी हैं. और उस सिद्धान्त को न मानने वाले
भी ऐसे भी लोग हैं जो विष्णु के दस या अधिक अवतारों को तो मानते हैं परन्तु वे
उसी विष्णु के एक विशेष अवतार में पूर्ण श्रद्धा रखते हैं किन्तु वे उसी के
अन्य अवतारों के न तो मन्दिर में जाते हैं और न ही उनसे सम्बन्धित ग्रंथों का
पाठ ही करते या करवाते हैं. हिन्दुओं में वे लोग भी शामिल हैं. जो न केवल
वर्णव्यवस्था और जाति पांति को भी धर्म का अंग मानते हैं बल्कि वर्णविशेष के
लोगों के साथ सम्पर्क रखने तथा उन्हें छू लेने में भी अपनी, समाज की तथा धर्म
की हानि समझते हैं. और ऐसे लोग भी हैं जो न केवल वर्ण, जाति और छूआछूत में
विश्वास नहीं रखते बल्कि दूसरे लोगों के ऐसे विश्वास को हिलाने के लिये अपने
जीवन तक को न्योछावर करने के लिये तैयार रहते हैं.
ऐतिहासिक कारणों से ऐसी स्थिति न केवल आज ही है बल्कि सदा ही ऐसी रही है.
इसलिये हिन्दू धर्म के साथ ही अनेक मतमतान्तर भी जीवित तथा वर्द्धनशील रहे हैं.
इन परिस्थितियों के दृष्टगत कुछ लोग तो इस बात के लिये हिन्दू धर्म में विशेष
प्रकार की सहिष्णुता के गुण होने के कारण उसे बधाई का पात्र समझते हैं और कुछ
उसे कमज़ोरी की निशानी और घुटनेटेक नीति. चाहे जो भी हो, यह सत्य है कि जहाँ
भारत में राजनैतिक, सामाजिक तथा आर्थिक क्षेत्रों पर धर्म का एकाधिकार रहा है,
वहां यह भी सत्य है कि इस एकाधिकार के भिन्न-२ क्षेत्र थे. कहीं ब्रह्मा के
मानने वालों का एकाधिकार था तो कहीं विष्णु अथवा शिव के मानने वालों का, कहीं
शाक्तों का तो कहीं राम अथवा कृष्ण या किसी अन्य के मानने वालों का.
पुराणों को नवीन रखने का कार्य इन सभी क्षेत्रों के प्रमुख केन्द्रों पर चलता
रहा. सभी मतों के लोग अपने मत को सर्वोपरि प्रमाणित करना चाहते थे और परमशक्ति
को केवल अपने इष्ट नाम से जानना तथा औरों से मनवाना चाहते थे. दूसरी ओर अपने ही
समूह के हितों को सिद्ध करने का प्रयत्न करते थे. इसीलिये इन ग्रंथों के
संशोधनों के समय अपने लाभ वाली कुछ न कुछ सामग्री डाल देते थे. अत: एक ओर तो
पुराणों की संख्या अधिक हो गई जिनमें १८ महापुराण १८ उपपुराण और कितने ही
लघुपुराण शामिल हैं और दूसरी ओर अन्य मतों के विद्वानों द्वारा उन्हें केवल
काल्पनिक, मनघड़न्त तथा निराधार माना जाने लगा.
इस सन्दर्भ में श्रीराम शर्मा आचार्य की वायु पुराण की भूमिका को देखना उपयुक्त
होगा जिसमें "इन्द्र" के युद्धों की काल्पनिकता सिद्ध करने के लिये शतपथ
ब्राह्मण का एक श्लोक उद्धृत किया है जिसमें कहा गया है कि "हे इन्द्र ! तुम
कभी किसी से भी नहीं लड़े, तुम्हारा कोई शत्रु नहीं है. तुम्हारे युद्धों का जो
वर्णन किया जाता है वह सब "माया" बनावटी या काल्पनिक हैं. न आज कोई तुम्हारा
शत्रु है और न पहले कोई तुमसे लड़ा है.१३
विष्णु पुराण ईईई,वि,२१-२४ के अनुसार महापुराणों के नाम इस प्रकार हैं :-
१. ब्रह्मा पुराण, १०. ब्रह्मवैवर्त्त पुराण,
२. पद्म पुराण, ११. लि़अग पुराण,
३. विष्णु पुराण, १२. वाराह पुराण,
४. भागवत पुराण, १३. स्कन्द पुराण,
५. शिव पुराण, १४. वामन पुराण,
६. नारद पुराण, १५. कूर्म पुराण,
७. मार्कण्डेय पुराण, १६. मत्स्य पुराण,
८. अग्नि पुराण, १७. गरुड़ पुराण,
९. भविष्य पुराण, १८. ब्रह्माण्ड पुराण.
जो पुराण ब्रह्मा को परमशक्ति के रूप में मानते हैं उन्हें राजस पुराण कहा जाता
है. वे इस प्रकार हैं: ब्रह्माण्ड, ब्रह्मवैवर्त्त, मार्कण्डेय, भविष्य, वामन,
तथा ब्रह्म. विष्णु को परमशक्ति मानने वाले पुराणों के नाम हैं: विष्णु, नारद,
भागवत, गरूड़, पद्म तथा वराह. उन्हें सात्विक पुराण भी कहा जाता है. बाकी
छ: पुराण तामसिक कहे जाते हैं जो शिव को परमशक्ति मानते हैं. इनके नाम इस
प्रकार हैं: मत्स्य, कूर्म, लिंग, शिव, स्कन्द तथा अग्नि. सामान्यत: भिन्न-२
पुराणों में भिन्न-२ विषयों का वर्णन है परन्तु कुछ ऐसे वर्णन और पुराकथाएँ भी
हैं जो एक से अधिक पुराणों में कुछ -२ अन्तर के साथ मिलती हैं.
पुराणों का काल
पुराण पुराकथाओं के खज़ाने हैं. ये पुराकथाएँ लिखी कब गई थीं ? प्रश्न जटिल है
और भ्रामक भी. मानव ने लिखना तो अपनी उत्पत्ति के लाखों करोड़ों वर्षों के
पश्चात ही सीखा होगा. आधुनिक विज्ञान के अनुसार मानव इस धरती पर लगभग ३८ लाख
वर्षों से हैं. मन्वन्तर-सिद्धान्त के अनुसार मानव १२ करोड़ वर्षों से धरती पर
विद्यमान रहा है. उधर आज किसी भी ग्रंथ की आयु पाँच या छ: हजार वर्षों से अधिक
की नहीं मानी जाती. क्या यह सम्भव है कि मानव ने लिखना सीखने के लिये लाखो
करोड़ों वर्ष लगा दिये होंगे ? यदि ऐसा हुआ होगा तो यह तो सम्भव हो ही नहीं
सकता कि मानव ने बोलना सीखने में भी लाखों वर्ष लगाये हों और यदि यह भी सम्भव
हो तो भी यह प्रश्न फिर महत्वपूर्ण होगा कि कितने लाख वर्ष बोलना सीखने में लगे
होंगे. कितने ही लाख वर्ष बोलना सीखने में लगे हों यह तो निश्चित ही है कि
कहानियों का आरम्भ बोलने के साथ ही हुआ होगा. यदि ऐसा है तो अनेक महत्वपूर्ण
कहानियों का काल लाखों वर्ष पहले का ही मानना होगा.
निश्चय ही मानव ने जब बोलना सीखा था उसी समय उसने कहानियों को अपने वास्तविक
जीवन की परिस्थितियों तथा कल्पनाशक्ति की सहायता से घड़ना सीख लिया था. ज्यूँही
बच्चा तुतलाने लगता है वह अपने अबोध प्रश्नों की बौछाड़ लगा देता है जिनका
उत्तर उसकी माता, बहिन, दादी या नानी के लिये दे पाना सरल नहीं होता. प्रत्येक
युग का बच्चा बोला है और प्रत्येक युग में उसने कुछ सामान्य प्रश्नों को
दोहराया है.
उसका पहला प्रश्न "क्या ?" होता है. वह क्या है ? वह अपने आसपास के संसार की सब
वस्तुओं के नाम जान लेना चाहता है. फिर वह आकाश की ओर ध्यान देकर आकाश के
सूर्य, चन्द्र, नक्षत्रों, बादल और बिजली आदि के बारे में "क्या ?" का प्रश्न
करता है.
उसका दूसरा प्रश्न होता है "कहाँ ?" वह वस्तु कहां है ? पिता कहां है ? भाई,
मामा आदि कहां हैं ? वे कहां गये ? उसने यही प्रश्न आकाशीय पिण्डों के बारे में
दोहराए.
तीसरा प्रश्न होता है "कैसे ?" और अन्य प्रश्न होते हैं "कब ?" और "क्यों ?".
और वही प्रश्न दोहराये भी जाते रहेंगे. जिन लोगों पर उनके उत्तर देने का
दायित्व होता है--जैसे बच्चे के माता, पिता, दादी, दादा, नानी, नाना
आदि--उन्होंने सदा अपने मस्तिष्क पर जोर दिया है, उत्तर ढूंढने के लिये. अटक
जाने पर अपने से अधिक जानकार व्यक्ति की सहायता ली है. प्राचीन युगों में
सर्वाधिक सुलभ वयक्ति पुरोहित तथा गुरु रहा है. पुरोहित के पास एक ही प्रकार
के प्रश्न अनेक लोगों द्वारा जब बार-२ प्रस्तुत किये गए तो उसने भी उनके उत्तर
इस प्रकार से बना लिये कि उन्हें याद करने और दोहराने में आसानी रहे. ताकि
जुबान पर आसानी से आजायें इसलिये वे गीतों और पद्यों के रूप में बना लिए गए.
कविताएँ बनने लगीं और इन पर आधारित छोटी-२ कथाएँ बना ली गई. कविता में कल्पना,
उपमा, प्रतीक आदि सहज ही आते हैं. इसलिये ये उत्तर उच्च प्रकार की साहित्यिक
रचनाओं के आधार हो गए. जब मानव ने लिखना सीखा तो उस समय तक मानव के पास
नि:सन्देह इन कथाओं का अपार भण्डार हो गया होगा.
ऐसी प्रबल सम्भावना है कि लेखन कला के आविष्कार होने से पहले प्राचीन युग में
पुरोहितों की पंचायत बुलाई गई था और प्रत्येक को कहा गया था कि जो-जो कथा जिस-२
को आती है उसे औरों को सुनाया जाए. यदि एक ही प्रकार की कथा अनेकों को आती थी
तो उसको काट-छांट करके उसके सर्वाधिक सुन्दर तथा मोहक रूप में रख लिया गया. और
इस प्रकार पुराकथाओं का भण्डार जुबानी तौर पर एक ही स्थान एकत्रित हो गया.
पीढ़ी दर पीढ़ी ये कथाएँ बच्चों को और जिज्ञासुओं को सुनाई जाने लगीं. इन कथाओं
को लेखन कला के आविष्कार के पश्चात् इसी प्रकार की पंचायत बुलाकर लेखनीबद्ध कर
लिया गया. स्पष्ट है कि पुराकथाओं की आयु निर्धारण करना असम्भव ही नहीं, ऐसा
करने का प्रयास करना भी नादानी है. दूसरे शब्दों में उनमें से कुछ तो लाखों
वर्ष पुरानी अवश्य ही होंगी. लाखों वर्ष की इस यात्रा में नि:सन्देह उनमें कुछ
फेर बदल भी होता रहा होगा. उनमें नये शब्द और नये रूपक भी जोड़े जाते रहे
होंगे. उन शब्दों या रूपकों के आधार पर भी उनकी आयु का निर्धारण करना गलती ही
है.
इसके दृष्टिगत यदि भारतीय पौराणिक लोग पुराणों को अनादि मानते हों तो कोई विशेष
आपत्ति की बात नहीं है क्योंकि उनके बारे में यह कहना असम्भव है कि उनका आदि कब
और कहां हुआ ? पुराकथाएँ उन लोगों के साथ रही है जिनकी वे थीं. वे जहां भी गए
वे भी साथ गई. लोगों ने जो भाषा बोलनी आरम्भ कर दी वे भी उसी में परिवर्तित हो
गई. उन्हें जिन अन्य जनसमूहों ने सुना, उन्होंने भी उन कथाओं को अपनी ही भाषा
में कहना आरम्भ कर दिया और यदि किन्ही अन्य जनसमूहों की पुराकथाएँ स्वयं को
अच्छी लगीं तो उन्हें पहले समूह ने स्वेच्छा से ही अपना कर अपनी ही भाषा में
कहना और सुरक्षित रखना आरम्भ कर दिया. विदित है कि इन परिस्थितियों की
पृष्ठभूमि में किसी पुराकथा की एक आयु निर्धारित नहीं हो सकती. हां, उनके संकलन
के समय का कुछ आभास मिल सकता है परन्तु वह आधार भी अधिक पुष्ट कहां हो सकता है.
इन कथाओं में प्राचीन से प्राचीन बालसुलभ कल्पनाओं वाली पुराकथाएँ भी सम्मिलित
हैं और बाद में हुई वैज्ञानिक प्रगति के फल-~स्वरूप सृजित उड़ान और वैज्ञानिक
जानकारी वाली कथाएं भी शामिल हैं.
