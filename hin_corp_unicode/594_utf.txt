<ळिटेरटुरे><ऐस्सय्स्><अज्पेयि आस्होक्><ठिस्रे शन्सर् खि झरुरट्><१९८६><शक्च्हट्कर् (ं.फ्.शहिट्य फरिसड्)><भ्होपल्><८५-८९><२१००><अज्पेयि आ, शन्सर् खि झरुरट्, ऐस्>

+ 'अपनी काव्यकृतियाँ मुझे दरअस्ल सामाजिक दृष्टि से कुछ बहुत मूल्यवान् नहीं लगतीं.
उनकी वास्तविक सामाजिक उपयोगिता मेरे लिए एक प्रश्न-चिन्ह-सा ही रही है, कितना
ही धुंधला सही.'
हाल ही में प्रकाशित अपने तीसरे चयन, चुका भी हूँ नहीं मैं, में आभार ज्ञापन करते
हुए शमशेर बहादुर सिंह का अपनी कविता की सामाजिक उपयोगिता को लेकर संशय
व्यक्त करना किसी हद तक तो स्वाभाविक संकोच के कारण होगा लेकिन बहुत हद
तक उस पूर्वग्रह के कारण भी है जिसके रहते पिछले कुछ वर्षों में हिन्दी में कविता
के सामा-~जिक मूल्य की ऐसी धारणा विकसित हुई है जो सामाजिक संघर्ष में कविता
की हिस्सेदारी की बहुत सीमित और स्थूल परिभाषा करती है और अगर किसी कविता
में तथाकथित सामाजिकता सीधे-सीधे दीखने और समझ में आनेवाला साक्ष्य न हो तो उसकी
सामाजिक उपयोगिता मानने से इनकार करती है. जाहिर है ऐसी धारणा में कठिन लय,
भाषा के परिष्-~कार, अस्तित्व और भावना के जटिल और एकान्त पक्षों और वस्तु संसार
के ऐन्द्रिय अधिग्रहण की रचना के लिए गुंजाइश नहीं हो सकती और शम-~शेर का संशय
ऐसे माहौल में अपने विशिष्ट मुहावरे, दृष्टि और संवेदना की कविता के लिए कोई जगह
न देख पानेवाले बुजुर्ग कवि का ईमानदार और लगभग अनिवार्य संशय है.
कविता से उम्मीद करना कि वह आदमी को अपने जीवन-संघर्ष में मदद करे, कोई बेजा
बात नहीं है. लेकिन यह मदद कैसी होगी और किन स्तरों पर, इसका विश्लेषण कुछ विस्तार
में करना जरूरी है. आदमी के सामाजिक जीवन के उत्कर्ष के लिए जो संघर्ष हो रहा है,
उसके रूप अनेक है और सीधी राजनैतिक कार्रवाई उनमें से एक है- शायद सबसे केन्द्रीय
और ठोस. क्या हम अपेक्षा करते हैं कि कविता को इस कार्रवाई का ही एक हथियार
साबित हो सकना चाहिए तभी वह उपयोगी कविता होगी ? ऐसी कविता होती होगी और सम्भवतः
आज भी है जो ऐसा कारगर हथियार हो सके. लेकिन क्या हम यह बात नजरन्दाज कर सकते
हैं कि राजनैतिक कर्म का अपना जो तर्क होता है अक्सर उसमें बुनियादी मूल्यदृष्टि
पृष्ठभूमि में चली जाती है और कुछ और लक्ष्य प्राथमिकता पा जाते हैं और ऐसे में इस
बुनियादी दृष्टि को जीवित और सक्रिय रखने और उसे बार-बार सबको, और संघर्षशील
राजनैतिक कर्मी को भी, याद दिलाने का काम कविता को करना चाहिए? उस विज़न को
उसकी प्रामाणिक मानवीयता में जीवन्त रखना और उसके माध्यम से लक्ष्यों और कर्रवाइयों
को जाँचने-परखने का एक विश्व-~सनीय अवसर बनाये रखना क्या कविता के लिए एक
अधिक कारगर, सामाजिक दृष्टि से अधिक उपयोगी धर्म नहीं है ? जीवन-व्यापार और
संघर्ष में लगे नागरिक के लिए कविता पलायन नहीं है और न जीवन के सीधे-तीखे हमलों से बचने
की पनहगाह ही बल्कि वह एक ऐसी जगह है जहाँ यह संसार अपनी पूरी रंगारंग विविधता
सुख-दुख की रचनात्मक समृद्धि में उसकी सवेदना की ऐन्द्रिय पकड़ में आता है. और उसे
निरे दार्श-~निक प्रत्यनों या राजनैतिक नीतियों से अलग उसे एक ऐसा विवेक और समझ
मिलते हैं जो उसे अपनी स्थिति पहचानने, अपने संघर्ष को समझने और उसकी जिजीविषा
को उत्तेजित करता है और इस तरह उसकी बुनियादी संघर्षशीलता को बढ़ाता और एकाग्र
करता है-सच्ची कविता अपने समय में हमेशा तीसरा संसार रचती और पोसती है, उन दो
संसारों से अलग जो चीजों और हरकतों के रोजमर्रा संसार और आम कविता के प्रत्याशित
संसार है और हालाँकि वह दोनों संसारों से गहरे प्रतिकृत होती है वह इनका अतिक्रमण
करती है-यह अतिक्रमण जिस तीसरे संसार में होता है वह अलग है पर अद्वितीय और
स्वायत्त नहीं. वह एक जूझता-लड़ता संसार है पर अधिक विशद, उत्सुक गरमाहट और
समझ भरा जो व्यक्ति की समग्रता को किसी ऐकान्तिकता में कैद नहीं करता बल्कि ऐसी
मुक्ति देता है कि वह अपनी ऐकान्तिकता के साथ-साथ अपनी सामाजिक जिम्मेदारी भी
समझे और अपनी संघर्षशीलता उद्दीप्त और जागरूक रखे, मनुष्य की पूरी जिन्दगी, उसकी
विविध जटिलता और कशमकशों को समेटते हुए बेहतर जिन्दगी और आदमी का सपना देखे
और सचाई से अपने उलझाव को अधिक गहरा करे. भाषा, लय, जीवनच्छवियों और
प्रतीकव्यवस्था से कविता इसी तीसरे संसार को चरितार्थ करती है और जिस हद तक वह
ऐसा कर पाती है उस हद तक वह मानवीय जरूरत है, नागरिक के लिए सामाजिक रूप से
उपयोगी है और सामाजिक संघर्ष में उसकी सार्थक हिस्सेदारी के लिए मददगार है.
भले ही शमशेर को लगता है कि वे 'ठिठक से गये हैं' और अपनी कविता की सामाजिक
उपयोगिता के बारे में सन्देह भी होता है लेकिन उनके इस तीसरे चयन को पढ़ने वाला
आश्वस्त होगा कि उनकी काव्य शक्ति अब भी सक्रिय और सार्थक है. यही बल्कि हिन्दी
कविता की संवेदनशील सम्भावना आगे बढ़ाने का और उसके माध्यम से चरितार्थ हो रही
जिन्दगी की तस्वीर को पूरा करने का महत्वपूर्ण और जरूरी काम यह कविता बिना शोरगुल
मचाए चुपचाप लेकिन अंसदिग्ध रूप से कर रही है.
ऊपर जिस तीसरे संसार की बात है उसके लिए जरूरी है कि कविता में चीजों और
हरकतों के रोजमर्रा संसार का गहरा ऐन्द्रिय अहसास हो. ऐसी ऐन्द्रियता शमशेर की लगभग
चारित्रिक विशेषता ही है. लगभग अमूर्त लगते दृश्यालेख को अपनी संवेदना के सहज ताप
से मूर्त करना अनोखे संयम और मितव्यता के साथ, शमशेर का मिजाज जैसा रहा है
और उनके नये संग्रह में उनकी यह क्षमता पूरी तरह बरकरार है.
अपने आस-पास के प्रति संवेदनशीलता और जो दीखता या महसूस होता है उस भाषा
में सहेज और दिखा पाना कठिन काम है, हालाँकि यह कविता का एक बुनियादी काम
ही है. ऐसी कविताओं की इन दिनों भरमार है जो बिम्बों और रूपकों के ढेर के बाबजूद
हमें कुछ साफ-साफ दिखा नहीं पातीं. ऐसे में शमशेर की कविताएँ पढ़ना कई मानों में
दृष्टिवती रचनाएँ पढ़ना है-वह कविता को जैसी उसकी स्वाभाविक दृष्टि वापस देना है.
भाषा शमशेर के यहाँ 'बोलती' उतना नहीं है जितना 'देखती' है और उसके काव्य-प्रभाव
में हम भी अपने देखने की शक्ति को अधिक एकाग्र और सक्रिय कर पाते हैं. आप की
कविताओं में से बहुतेरी ऐसी हैं जो मनुष्य के और उसके मानवीय सम्बन्धों के संसार
तक ही सीमित हैं लेकिन शमशेर की कविता हमारे संसार को अर्थ-~पूर्ण विस्तार देती है
और यह प्रीतिकर एहसास कराती है कि हमारे संसार में सिर्फ दूसरे लोग और सम्बन्ध
भर नहीं हैं बल्कि चीजें भी है और उनके साथ हमारे रिश्ते हमारी बुनियादी अस्मिता का
एक अनिवार्य अंग है. एक सच्चे भारतीय कवि की तरह शमशेर के यहाँ चीजों का जो
धड़कता संसार है वह किसी तरह का अस्तिमूलक आतंक नहीं पैदा करता बल्कि वह मनुष्य
की रोजमर्रा की जिंदगी और उसके गहनतम अनुभवों में शरीक संसार है और कई बार चीजों
के साथ रिश्ता उतना ही सहज और आत्मीय है जितना दूसरे लोगों के साथ सम्भव है-चीजों
से अलगाव, उनका बेगानापन और उनका आतंक जब लगभग नयी रूढ़ियाँ बन चुके हैं, चीजों
के साथ सहज आत्मीयता की सम्भावना की पहचान जीवित रखकर शमशेर की कविता न केवल
कविता में एक भिन्न किस्म का स्वाद पैदा करती है बल्कि किन्हीं अर्थों में एक ऐसे
महत्वपूर्ण तत्व को हमारी कला में सारी आधुनिकता के बावजूद बरकरार रखती है जो हमारी
पारम्परिक कला-~दृष्टि का मूल्यवान् तत्व रहा है और जो हमारा रचनात्मक उत्तराधिकारी
है. कवि त्रिलोचन के लिए लिखी गयी कविता 'सारनाथ की एक शाम' में जब शमशेर कहते
है. तो दो कवि, सागर, शिला; मछलियाँ और सुख भाषा की लयात्मक गरमाहट और
आत्मीयता में एक-दूसरे से भिंच जाते हैं और काव्यानुभव एक तरह की क्लैसिकल गरिमा
पा लेता है : कविता पढ़ना स्वयं एक तरह का प्रीतिकर उत्खनन हो जाता है.
यही सही है कि शमशेर की कविता में उनके व्यइतत्व के पोर-पोर रेशे-रेशे
खुले-उधड़े नहीं हैं और येट्स की कविता की तरह उनकी कविता पढ़ना उनकी 'दिल की
गंदी ह़अडियों-चिथड़ों भरी दूकान में उतरना' नहीं है : शमशेर की कविता में उनका
व्यक्तित्व सीधे-सीधे अपने को एसर्ट नहीं करता लेकिन आत्मविलोपन द्वारा भी वे अपने
व्यक्तित्व की अचूक छाप छोड़ते हैं. अपने स्वाभाविक संकोच के कारण जिसकी
काव्याभिव्यक्ति अक्सर शब्दों की मितव्ययिता द्वारा होती है शमशेर जो कुछ
खोलने-बताने से रह जाते हैं वह किसी ग्रन्थि या कुण्ठा के कारण नहीं है. व्यक्त के अलावा
जो बचता है वह शमशेर की नज़र में अप्रासंग़िक है और बनाते-दिखाने के मानो काबिल
नहीं हैं. उनकी कविता अपनी हार्दिकता और गरमाहट के लिए आज भी बेजोड़ हैं.
इनमें खुलेपन का और अपनी सीमाओं के सहज स्वीकार का भी अभाव नहीं है. अपने
से बाद वाले समय या संवेदना के साथ हिन्दी के ज़्यादातर बुजुर्गों का सम्बन्ध असहज
कुण्ठाग्रस्त रहा है.
शमशेर की सजग संवेदनशीलता का एक दुर्लभ पक्ष उन कविताओं में मिलता है जो
उन्होंने दूसरे कवियों-कलाकारों के लिए लिखी हैं. रचनात्मकता के प्रति उनकी गहरी
ललक और सम्मान का ही यह प्रमाण है कि हिन्दी में शायद उन्होंने सबसे अधिक
कविताएँ दूसरे कवियों, चित्रकारों, कलाओं आदि के बारे में लिखी हैं. जिस तरह से
चीज़ों और मनुष्य की एक बिरादरी उनकी कविता खोजती और हमारे लिए उजागर
करती है, मुक्तिबोध, त्रिलोचन, मोहन राकेश, गुलाम रसूल संतोष, गिन्सवर्ग आदि के
लिए लिखी गयी उनकी कविताएँ सृजनधर्माओं की एक आत्मीय बिरादरी से हमारा घनिष्ठ
और आत्मीय सम्पर्क कराती हैं. दूसरों से (और इसमें दूसरी कलाएँ भी शामिल हैं)
शमशेर ने बहुत सावधानी पर पूरे उत्साह के साथ सीखा है और अपनी कविता को समृद्ध
किया है : उनकी कविता में जगह-जगह उनके द्वारा सुने गये संगीत या देखे गये चित्रों
की यादें हैं जो उनके निजी मुहावरे में आर्गेनिक ढ़ग से घुली-मिली हैं और उसकी
संवेदना और सघनता को बढ़ाती हैं : अपने माध्यम के अलावा दूसरे माध्यमों के प्रति
उत्सुकता और उनकी रचनात्मक समझ शमशेर की कविता के संसार को अद्भुत ढ़ग
से मानवीय और रंगारंग बनाती है और इस मायने में वे आमतौर पर फैली हुई सांस्कृतिक
निरक्षरता से मुक्त एक सांस्कृतिक कवि हैं जिसके लिए सृजनात्मक संस्कृति निरा
सन्दर्भ भर नहीं है बल्कि उसकी रचनाप्रक्रिया और काव्य-संसार में अन-~वरत और
जीवित उपस्थिति है.
नये का हिन्दी में कुछ ऐसा आतंक रहा है कि अक्सर बुजुर्ग कवि अपने को दृश्य में
बनाये रखने के लिए चालू मुहावरों और काव्ययुक्तियों की गिरफ्त में आ जाते हैं और
अपने को उनके इस्तेमाल द्वारा नये से नया दिखाने की दयनीय कोशिश करते नज़र आते
हैं. नतीजा यह होता है कि एक ओर तो हमारे बुजुर्ग कवि ऐसी कविता लिखते हैं जो
उनकी प्रामाणिक और ईमानदार अभिव्यक्ति नहीं है और दूसरी ओर उनके ऐसा करने से
समकालीन काव्य-दृश्य एकरस बनता है. अपने समय को लिखना युवा कवि का एकाधिकार
नहीं है, नये और युवा के प्रति खुले और आश्वस्त रहते हुए भी शमशेर ने अपनी ज़मीन
और अपने अर्जित मुहावरे को कभी छोड़ा नहीं है : विशाल से विशाल सहानुभूति वाली
कविता भी 'कहीं' की होती है, सब कहीं या कहीं की भी नहीं. शमशेर की कविता का
'कहीं हमेशा स्पष्ट रहता है. वह किसी और का 'कहीं' नहीं है; वह उनका है बिलकुल
विशिष्ट और अलग से पहचाना जा सकने वाला और वह हमारे परिचित संसारों से अलग
है लेकिन ऐसा कि हमारा परिचित संसार उसे जानने के बाद कुछ बदल जाता है, बेहतर
समझ में आने लगता है और किसी हद तक अधिक सहने के काबिल हो जाता है. यह
कविता निश्चय ही समकालीन काव्यचेष्टा दृश्य को पूर्णतर और विविध बनाती है और मन
में सहज ही शमशेर के प्रति आभार जागता है कि बुजुर्ग होने के बावजूद वे रचनारत हैं
और उनकी कविताएँ आज भी पूरे उत्साह और सफलता के साथ हमें ऐसा कुछ दिखाती-
बताती हैं जो अद्वितीय है : कविता लिखना-पढ़ना और अपने रोजमर्रा के काम में लगे
रहकर भाषा के नये विन्यास खोजना सार्थक लगता है क्योंकि शमशेर की कविताएँ हमारे
पास-साथ है : सामाजिक परि-~वर्तन में अपनी मनचाही भूमिका निबाहने की इच्छा भी
यह कविताएँ तीव्र करती हैं और संघर्ष की कशमकश में सामाजिक ज़िम्मेदारी के अपने
एहसास को सक्रिय रखते हुए भी यह याद दिलाती है कि मनुष्य का संसार अर्थपूर्ण है
और भाषा उसकी जटिल सुन्दरता को सुरक्षित रख सकती है.
