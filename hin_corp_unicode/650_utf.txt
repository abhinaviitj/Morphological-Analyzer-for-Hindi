<ळिटेरटुरे><णोवेल्><श्रिवस्टव् ःइमन्स्हु><ख्हेल ख्हटम् फइस ःअजम्><१९८०><अनि फ्रकस्हन्><ढेल्हि><५४-६१><२३००><श्रिवस्टव् ः., ख्हेल ख्हटम्, णो>

+ अपने होटल से शहनाज के आने में जब काफ़ी देर हो गई, तो नाना जी को घबराहट हुई.
शहनाज़ को बुलाकर वे उससे दो सवाल करना चाहते थे. पहला यह कि क्या वह कलाकारों
के इस आन्दोलनात्मक रुख़ को दबाने में उनकी सहायता करेगी और दूसरा सवाल यह कि
अगर वे अनुशासनात्मक कार्रवाई के रूप में कलाकारों को निकाल दें, तो वह
नाराज़गी का रुख़ तो नहीं अपनाएगी ?
इधर न तो शहनाज़ को पता था और न चन्दन ही लौटकर कोई ख़बर देने आया और उधर दो
बार कलाकारों की ओर से बुलावा आ गया. मास्टर ने पुछवाया था कि अगर यहाँ आने में
नाना जी को कुछ परेशानी हो, तो क्या हम लोग ही वहाँ चले आवें ? अपना मैनेजर
अरोड़ा जो लापता हुआ, सो फिर उसका चेहरा नज़र नहीं आया. नौटंकी के पुरुष
कलाकारों मे प्रमुखता रखने वाले इमाम पर नाना जी को विशेष भरोसा नहीं था. उनकी
बुर्ज़ुग आँखों ने उसे परख लिया था कि वह निहायत घमण्डी और ख़ुदगर्ज़ क़िस्म का
आदमी है, पर चूँकि यह अपनी भूमिकाएँ बख़ूबी निभाता था, इसलिए निभने और निभाने
में ही नाना जी भला समझते थे. व्यापारी तो चोर को भी सन्त मान ले, यदि उस चोर
के कारण उसके व्यापार में तामथुम वृद्धि होती रहे. बस यही स्थिति थी.
अन्तत: नाना जी को नवाब अच्छन की हवेली के लिए चल देना पड़ा.
स्टेज पर दरी बिछी हुई थी और कलाकारों का समूह बड़ी बेसब्री से उनका इन्तजार कर
रहा था. मगर, इस समूह में निर्मला नहीं थी. देखा गया कि वह अपने कमरे में नहीं
है. मन-ही-मन सब उसकी तलाश कर रहे थे. कहाँ रह गई निर्मला ? सवाल उठ रहा
था-किसके हुस्न पर आँचल ये बड़ा अच्छा लगता है ?
नाना जी आ गए. उनके बैठेने के लिए कलाकारों ने बीच में जगह छोड़ दी थी, और वे
आराम से बैठ सकें, इसलिए एक मनसद भी लाकर रख दी थी. वे आकर बैठ तो गए, मगर
शहनाज और अरोड़ा के बिना उन्हें ऐसा लग रहा था, जैसे कभी भी शिकस्त न खाने वाला
कोई जेनरल शत्रु सैनिकों से घिर गया हो. वे अपनी ओर से एकदम मौन रहे. उनकी
नज़रें बार-बार उस ओर उठतीं, जिधर से इस हवेली में प्रवेश किया जाता था. मगर न
तो शहनाज़ आई और न अरोड़ा कहीं दिखा. चन्दन ने तो पहले ही कह दिया था कि सबों
के सामने वह एकदम चुप रहेगा.
बालम ने तनाव-भरे माहौल को बदलने के इरादे से नाना जी की ओर देखते हुए कहा,
"नाना जी, हम सभी एक तरह से आपके बच्चे हैं. आप परेशान नज़र आ रहे हैं. मगर,
ऐसी कोई बात नहीं है. हम तो सिर्फ़ अपना वेतन बढ़वाना चाहते हैं और कुछ नहीं.
हम सभी अदाकार यहाँ आपका अपमान करने के लिए नहीं बैठे हैं. बस यही समझ लीजिए कि
आपके ये बच्चे भूखे हैं और रोटियाँ माँग रहे हैं."
"मैं सबको रोटियाँ दे रहा हूँ या कोई और दे रहा है ?"
"नहीं, कोई और नहीं दे रहा है...." - इस बार जैसे बिना कुछ सोचे-समझे किनारे की
 ओर बैठा हुआ ताराशंकर बोल पड़ा, "और न हम दूसरों की चाकरी बजा रहे हैं. कोई और
के हाथों की ज़ंजीर भी हमारे गले में नहीं है. बन्दर को तो उसी मदारी से खाना
माँगने का हक़ है, जो मदारी उसे आम जनता के बीच नचाकर, उसके ज़रिये खेल-~तमाशे
दिखला कर अपनी जेब का वज़न बढ़ाता है."
नाना जी ने गर्दन घुमाकर ताराशंकर की ओर देखा. आँखें मिलने पर ताराशंकर दृढ़
रहा. न तो उसकी आँखें झुकीं और न उसके चेहरे पर किसी प्रकार की हीनता उभरी.
नाना जी ज़ोर लगा कर मुस्करा पड़े और बोले, "तारा, तुम तो मज़दूर-नेता की तरह
बोल रहे हो भाई...!"
ताराशंकर जैसे और भी बोलने को पहले से तैयार था. उसने कहा, "मैं मज़दूर-नेता तो
नहीं, मगर मज़दूर ज़रूर हूँ नाना जी !"
नाना जी ने जैसे चुटकी ली, "मगर यार, तुम तो बिलकुल मजदूर-~नेता के अन्दाज़ में
बोल रहे हो."
ताराशंकर की जुबान फिर खुली, "मजदूर-नेता बनने से अच्छा है कि मज़दूर ही बने
रहें, मगर ज़ुबान खोलना जानें. और अगर मज़दूर-~नेता बन भी जाऊँ, तो वैसा
मज़दूर-नेता नहीं, जो इस काम को अपना पेशा मानते और मज़दूरों के भूखे पेटों को
सड़क बनाकर सरकारी महलों तक जा पहुँचते हैं. मैं तो अपने ही भाइयों के बीच
मरूँगा-खपूंॅगा. मैं चम्मचों से अण्डे फोड़कर मज़दूरों के हाथों पर पड़े हुए
छालों पर हमदर्दी जाहिर करने वाला मज़दूर-नेता नहीं बनूँगा....और नाना जी, माफ़
करना...मैं तो कुल मिलाकर नौटंकी का जोकर ही ठहरा न ! मुझे तो यही याद रखना
पड़ता है कि किस सीन के बाद किस नम्बर का परदा गिरेगा और किस सीन में शामिल
होकर मुझे लोगों को हँसाना है." फिर वह वही गाना गाने लगा, जो नकली मजनूँ बन कर
दर्शकों की ओर मुँह करके रोनी सूरत बनाकर लैला-मजनूँ के किसी सीन में गाया करता
था...'मेरी लैला का यार, सच्ची बता तुमने देखा है...?'
यह सुन कर सभी हँस पड़े. नाना जी के सामने बैठा हुआ मास्टर भी अपने को नहीं रोक
सका और उसके सोने-मढ़े दाँत चमक उठे.
शहनाज़ और अरोड़ा की छाया तक न दिखी और चन्दन ? लगता था, वह कहीं रास्ते में ही
मर गया. निराशा तो मन में आई, पर नाना जी ने इस बार साहस से काम लेना ही उचित
समझा. बत्तीस साल के इस धन्धे में जाने कितने कलाकारों को वे निगल चुके थे. एक
जाता था, तो दो आते थे. वे एकाएक गम्भीर हो आए और बोले, "खैर, मज़ाक में हम लोग
वक्त ज़ाया न करें...बात वेतन बढ़ाने की है. मैं पाँच-पांॅच रुपये बढ़ाने को
तैयार हूँ. इससे ज़्यादा नहीं. मेरी तिजोरी भी कोई फटी जा रही हो, ऐसी बात
नहीं. मैं तो कब का कम्पनी बन्द कर दिए होता, मगर सोचता हूँ, कम्पनी के साथ तुम
लोगों का भी भाग्य जुड़ा हुआ है. आज घाटा हो रहा, तो साल दो साल बाद़्अ नफ़ा भी
हो सकता है...."
बालम से शायद न रहा गया. बोला, "नाना जी, पिछले बाईस सालों से यही बात कहते आ
रहे हैं... आपके बयान में मैंने तो कोई फ़र्क़ ही नहीं देखा."
ज़क़ाउल्ला ने जाने कैसे बोलने की हिम्मत की, "यही तो राज है बालम भैया कि नाना
जी बुढ़ापे में जवान नज़र आते है और हम हैं कि हमारी जवानी को दीमक चाटे डाल
रही है. हम तो ज़िन्दगी भर अपने नाम पर कारपोरेशन से रसीद कटवाने को तरसेंगे और
मौत की पनाह में भी जाएँगे, तो किसी अस्पताल के बरामदे पर...."
कलाकारों के समूह के पीछे, अगल-बगल कम्पनी के वे नौकर-चाकर थे, जो कलाकार तो
नहीं थे, मगर वे भी कम्पनी के लिए पसीना बहाते थे. कोई कम्पनी का ट्रक हाँफता था तो
 कोई ट्रक का खलासी था. कोई सड़क-सड़क, गली-गली घूमकरर पोस्टर चिपटाया करता
था, तो कोई स्टेज पर दर्शकों के बैठने की जगह पर झाड़ू लगाता था. गरज़, कोई भी
ऐसा नहीं था, जिसकी शकल देख कर नाना जी वेतन देते हों. ये सब भी आसरा लगाये
खड़े थे की कलाकारों का बेतन बढ़ेगा, तो मालिक उनकी ओर भी निगाह डालेंगे.
इसी समय सामने चन्दन दिखा. नाना जी ने उसे देखते ही पुकारा, "आओ चन्दन,
आओ....कोई ख़ास बात...?"
पास आते-आते चन्दन के मुँह से निकल पड़ा, "शहनाज़...!"
"अच्छा, वे भी आ जाएँ भाई. वह काहे को छूट जाएँ...." नाना जी इस प्रकार बोले,
जैसे शहनाज़ का आना उनके अनजाने में हो रहा है. मास्टर के होंठ कुछ कहने के लिए
फड़फड़ये, मगर फिर उसने अपने को सँभाल लिया. हुस्न और जोबन की परी झलमलाती हुई
साड़ी में आ पहुंची और जैसे उसे पहले से सब कुछ मालूम हो, बिना किसी पर सवालिया
नज़र डाले कलाकारों के बीच एक कोने में बैठ रही. मास्टर ने उसकी ओर कनखियों से
देखा. और, शहनाज ने इस बार सीधे बालम से पूछा, "अपने इमाम साहब का पता नहीं है.
निर्मला भी नज़र नहीं आ रही है, क्या बात है ?"
चन्दन पश्चिम की ओर कोने में लग कर खड़ा हो रहा था, तो शहनाज़ ने उसे टोकते हुए
कहा, "बैठो चन्दन भाई ! क्या तुम्हारी बिरादरी दूसरी है क्या ? तुम तो कम्पनी के
सीनियर आर्टिस्ट ठहरे."
नाना जी धीमे स्वर में बोले, "बालम से सिर्फ दो साल जूनियर."
चन्दन होटल में शहनाज से जितनी बातें कर चुका था, उनसे उसे इस बात का पूरा भरोसा
था कि वह इस बैठक में नाना जी का पक्ष लेगी और अगर नाना जी ने कुछ कलाकारों को
निकाल देने की लिस्ट बनायी भी होगी, तो उस लिस्ट में उसका नाम फ़ीकी स्याही में
भी नहीं नज़र आएगा. वह ताराशंकर की बगल में आकर पालथी मार कर बैठा रहा और
दिल-ही-दिल में शहनाज़ के नाम पर ज़िन्दाबाद की आवाज़ आस-~मान की ओर उछालने
लगा.
शहनाज़ के सवाल का जवाब देते हुए अब बालम ने कहा, "लगता है, इमाम साहब को इस
बैठक का पता नहीं है. और....'
नाना जी ने व्यंग्य के स्वर में कहा, भले आदमी, निर्मला तो पार्क वाली गुप्त
मीटिंग में शामिल थी."
बालम के कुछ और कहने से पहले ही मास्टर ने कहा, "हाँ थी."
नाना जी शहनाज़ की ओर देखते हुए बोले, "भाई सभी लोग ख़ुरा-~फाती नहीं होते.
निर्मला बच्ची है...उसे समझ ही कितनी...इमाम तो बस आर्टिस्ट है और आर्ट ही उसकी
ज़िन्दगी है...."
सबकी निगाहें शहनाज़ पर लगी थीं. इन निगाहों में उम्मीद की जगह दहशत थी, रोशनी
की जगह अँधेरा था, चैन की जगह बेचैनी थी, हँसी की जगह आँसू थे और शायद ज़िन्दगी
की जगह मौत थी. और इन निगाहों में लाल रोशनाई से लिखा हुआ एक सवाल था-शहनाज ने
नाना जी की तरफ़दारी की, तो ?
जनता का दिल मोहने के लिए एक शहनाज़ काफी थी. लोग शहनाज़ की तस्वीर देख कर आहें
भरते थे. टिकट-घर की खिड़की पर उसी के नाम पर लोग एक-दूसरे को धक्के देते हुए,
एक-दूसरे के पाँवों को कुचलते हुए टिकट लेने के लिए आगे बढ़ते थे.
नौटंकी का सारा जलवा तो उसी के हुस्न का गुलाम था.
नाना जी शहनाज़ के सामने कंपनी की माली हालत का बयान करते हुए बोले, "तो भई,
मैंने अब दो रास्ते चुने हैं. एक तो यह कि जिनका इस समय के वेतन से पेट नहीं भर
रहा है, वे अपना हिसाब कर-करा लें और खुशी-खुशी कम्पनी को अलविदा कहें, या जो
सब-के-सब इन्क़लाब ही बोलने पर आमादा हों, तो मैं कम्पनी ख़त्म कर दूँ. न रहेगा
बाँस, न बजेगी बाँसुरी ! बोलो शहनाज़, ऐसे हालात में मेरे-जैसा इन्सान कुछ और
भी कर सकता है क्या ?"
पतली और अपनी स्वाभाविक मीठी आवाज़ में शहनाज़ ने कहा, "देखिए नाना जी, हम
कलाकारों का कोई एसोसियेशन तो है नहीं कि...."
ताराशंकर जैसे चीख पड़ा, "अरे ! ना ना !! एसोसियेशन बना कि हम मरे. कोई पार्टी
वाला आकर हमारा नुमाइन्दा बन बैठेगा औ अ हमसे हम महीने यूनियन के नाम पर नक़द
चन्दे वसूल कर एक टिकट में दो खेल देखेगा....
शहनाज़ मुस्करा पड़ी, पर क्षण-भर बाद ही उसका चेहरा संजीदा हो उठा. मास्टर
चितलकर ने अब यह सोचना शुरू कर दिया था कि शहनाज़ इस झमेले से बच निकलने के
सिवा कुछ और नहीं करेगी और अगर बोलना ही पड़ा तो नाना ज़ी का पक्ष लेगी. फिर भी
मास्टर इतना शिष्ट और गम्भीर था कि उसके बीच में में कुछ टोक-टाक करना बिल्कुल
अनुचित समझा. हाँ, उसने शहनाज़ की ओर बड़े ग़ौर से देखना प्रारम्भ कर दिया.
शहनाज़ की निग़ाहें भी एक बार उठीं और फिर जैसे मास्टर की निगाहों के सामने इस
प्रकार हो गईं, जैसे दो आपस में शत्रु-देश के सैनिक हमला करने की पूरी तैयारी
के साथ एक-दूसरे के आमने-सामने हो गए हों. देख कर सब सोचने लगे- यह क्या हो रहा
है ! मसला हल किया जा रहा है या निगाहों की लड़ाई छिड़ गई है ! पहले शहनाज़ ने
ही भीतर से गर्मी महसूस की. पर्स से रूमाल निकाल कर कनपटी और गालों को
हौले-हौले सहलाया. सुराहीदार गर्दन पर पसीने की एक पतली लकीर निकली और
दाएँ-बाएंॅ लुढ़क चली. शहनाज़ ने उस ओर भी रूमाल फेरा. मक्खन की हसीन गुड़िया
जैसे पसीने में नहाने वाली थी. शहनाज़ ने अब मास्टर की ओर से नज़रें फेर कर
नाना जी की ओर देखा. उसके होंठ फड़फड़ाये. अब स्थिति साफ ही होने वाली थी.
मास्टर जैसे धुएँ के पहाड़ पर खड़ा हो गया था. उसने मन-ही-मन सोचा-चाहे जो हो,
वह अभी भी उन बातों पर क़ायम रहेगा, जो बातें उसने उस रोफ़ शहनाज़ से होटल में
कही थीं. ठीक है ! उसूल को कभी रोटियों का ग़ुलाम नहीं होना चाहिए. शहनाज़
निहायत संजीदगी के साथ बोल पड़ी, "नाना जी, आप चाहें तो अपनी कम्पनी बन्द कर
दें या ख़त्म कर दें या कुछ लोगों को निकाल दें, मगर मेरा दिल यही कहता है कि
आपने जब टिकटों की दरें तीन साल पहले पढ़ा दीं, तो तीन साल पहले ही अदाकारों का
वेतन बढ़ा देना आपके लिये लाज़िम था .आपने बुनियादी तौर पर ग़लती की है.
मास्टर चितलकर स्तब्ध रह गया. उसकी आँखों का आकाश बड़ा हो आया. वह जैसे
भीतर-ही-भीतर चीख़ पड़ा-शहनाज़, तुमने यह क्या कर दिया ? आओ, आओ, मेरे गालों पर
जी भर कर तमाचे जड़ो.
उधर शहनाज़ ने आगे कहा, "यहाँ कौन पुराना आर्टिस्ट है और कौन नया आर्टिस्ट, मैं
इस झमेले में भी नहीं पड़ना चाहती. यहाँ के किस आर्टिस्ट को फ़िल्म वाले बुला
या दुत्कार रहे हैं, मैं इस बात से भी कोई ताल्लुक़ नहीं रखती. जहाँ तक मेरी
बात है, मैं अपनी ओर से यह पुरज़ोर लफ़्जों में साफ़ कर देना चाहती हूँ कि जिस
वक़्त आप किसी अदाकार को क्या, कम्पनी के झाड़ू देने वाले नौकर को हटायेंगे, उस
वक्त शहनाज़ बुर्का डालकर मन्दिर-मस्जिद के दरवाज़े पर बैठकर ख़ैरात माँगने
निकल पड़ेगी, मगर इस कम्पनी में फिर पाँव नहीं डालेगी." फिर उसने सबों की ओर
देखते हुए कहा, "अच्छा दोस्तो ! रुख़्सत की इज़ाज़त दीजिए." और वह उठ खड़ी हुई.
शहनाज़ की इस छोटी-सी तक़रीर से नाना जी जैसे औंधे गिरे. मास्टर चितलकर की आँखें
 क्यों भर आईं, वही बतला सकता था.
कम्पनी ने उस रात भी रोज़ की तरह अपना 'शो' दिया. शहनाज़ फिर हूर की शक्ल में
स्टेज पर आई. आज की रात वह शीरीं बनी थी. उसका दर्देतरन्नुम फिर दर्शकों के
दिलों को छू गया. मास्टर ने फिर हारमोनियम पर बेहतरीन चढ़ाव-उतार के साथ धुन
निकाली. ज़काउल्ला ने डुग्गी क्या बजायी, डुग्गी पर उसके हाथों से गिरने वाली
हर लकड़ी जादू बन गई और इमाम ने फ़रहाद बनकर सैकड़ों आशिक़ों को इश्क़ में
दीवाना बन जाने का पैग़ाम दिया. स्टेज से लेकर दर्शकों के बैठने की जगह तक
रोशनी हर रात की तरह जगमगाई. गेट के बाहर जो खोमचे वाले खड़े रहते थे, उनके
सामानों की बिक्री भी ख़ूब हुई. मगर, एक आग थी, जो चुपके-चुपके कलाकारों और
कम्पनी के मालिक के दिल में सुलग रही थी.
शहनाज़ ज्योंही उठ खड़ी हुई थी कि नानाजी ने कहा था, "ठीक है. मैं कल दस बजे
सुबह तक जो कहना होगा, कह दूँगा." और जो कलाकार वहाँ थे, उन्होंने भी नानाजी से
आगे बातचीत नहीं की.
शहनाज़ स्टेज से उतरकर कुछ तेज़ क़दमों से बाहर निकली. उसने अपने साथ चलने के लिए
किसी को न कहा. लगता था, आज उसके हुस्न, उसके जोबन और पंचम में बँधी हुई बाँसुरी
जैसी आवाज़ ने एक करिश्मा कर दिखलाया है. उसकी जादू-भरी चितवन ने जैसे मास्टर की
आँखों से चुगली खायी है-स्टेज पर वाली शहनाज़ और स्टेज के बाहर वाली शहनाज़ के
 दो पहलू हैं. घबड़ा मत. स्टेज पर वाली शहनाज़ का हुस्न मर्द को अँधेरी गली में
 खींच ले जाता है और स्टेज से अलग वाली शहनाज़ का दिल मर्द की हथेली पर आफ़ताब
 ला बिठाता है. उसके भीतर एक दर्द है, जो सहा नहीं जाता. उसके भीतर एक ऐसा
 अफ़साना है, जो कहा नहीं जाता.
