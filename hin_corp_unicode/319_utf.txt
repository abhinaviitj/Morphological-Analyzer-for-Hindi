<औङ्ङिचिअल् अन्ड् ंएडिअ ळन्गुअगेस्><ळेगिस्लटिवे><आनोन्><ऊ.फ्. ळेगिस् आस्स्. डेब्. ३र्ड् शेस्स्. ९०><१९९०><ऊ.फ्. घोव्ट्.><ळुच्क्नोत्><१३२ टो १३७><२७००><आनोन् - ऊ.फ्. ळेगिस्. आस्स्. डेब्. ३र्ड् शेस्.९०>

श्री मुईद अहमद-
मान्यवर, शिक्षा के बारे में कहना चाहता हूं कि (व्यवधान) लड़कियों की
शिक्षा कक्षा १२ तक पहले ही माफ थी और लड़कों की भी कक्षा १२ तक माफ की
जाती लेकिन उसको आपने कर दिया जो अच्छी बात है. (व्यवधान)
कानून के नाम पर जाने माने अपराधी मुख्य मंत्री का संरक्षण पाये हैं.
(व्यवधान)
श्री अधिष्ठाता-
आप, बैठ जाये. आपका समय समाप्त हो गया.
श्री मुईद अहमद-
(व्यवधान के मध्य) प्रधान मंत्री लड़की का नाम सुनकर रो पड़ते हैं. इन
शब्दो के साथ रखे गये बजट का मैं विरोध करता हूं.
श्रीमती विजय लक्ष्मी-
मान्यवर, मैं आपकी आभारी हूं कि आपने नेता सदन द्वारा रखे बजट के समर्थन
में बोलने का समय दिया.
मान्यवर, अभी उपाध्यक्ष महोदय पीठ पर बैठे थे तो मुझे ऐसा लगा कि उनको
नजरों में यहां महिला सदस्यों का कोई स्थान नहीं है जो बड़े दुख की बात
है. मान्यवर, इधर का उधर महिला सदस्य बहुत कम चुनकर आयी हैं इसलिये जिनकी
इच्छा है उनको आप अपने विचार प्रकट करने का मौका देना चाहिए .
मान्यवर, मैं मुख्य मंत्री जी के इस १९९०-९१ के बजट का हार्दिक दिल से
स्वागत करती हूं. वह इसलिये कि महिला सदस्या होने के नाते मैं प्रदेश भर
की महिलाओं की ओर से इस बजट का स्वागत करने के लिये खड़ी हूं और बलिया
जनपद की तरफ से इस बात के लिये जो महिला शौचालय का इस बजट में प्राविधान
किया गया है वह सराहनीय काम है चूंकि हम महिला सदस्यायें क्षेत्र में
जाती थीं तो वहां से वापस लौटते समय शाम को सड़को के किनारे जो नजारा
देखने को मिलता था उससे तबियत बड़ी खिन्न हो जाती थी और आखों में आंसू
भर आते थे उनकी स्थिति को देखकर. माननीय सदस्यों से मेरा एक निवेदन है,
कल भी यह बात आई थी-शौचालयों में पानी देने की कमी नहीं पड़ेगी. शौचालय
इस तरह के बनेगें, उसमें अनुदान की राशि जो ८० परसेंट दी गई है, जो
निर्बल वर्ग है, तो पानी की कमी उनमें नहीं पड़ेगी, क्योंकि हैण्ड पम्प
चारो ओर लगे हुए हैं. मान्यवर, मैं इस बात के लिए भी सराहना करूंगी कि
जितना भी महिलाओं के लिए हो सका है, मुख्य मंत्री जी ने उतनी उनकी सहायता
दी है और उनको उत्साह दिया है, चाहे कुटीर उद्योग हो, चाहे ग्रामीण
अंचलों में विद्यालयों की बात हो. इनके बजट में प्रस्ताव है कि जिन
विकास खण्डों में शासकीय या अशासकीय कन्या हाइस्कूल नहीं है, वह उनमे
खेले जाएंगे, इस बात का इनके बजट में प्राविधान किया गया है.
मैं अपने जनपद का उल्लेख इस सन्दर्भ में करना चाहती हूं. बलिया जनपद में
जब से आजादी मिली है, केवल एक जिला केन्द्र पर बालिका विद्यालय है. चाहे
जिसका शासन रहा हो इसकी और आजादी के बाद से किसी के द्वारा कोई ध्यान
नहीं दिया गया है. जबकि देश और प्रदेश के अन्दर उनकी आधी संख्या है, तथा
शिक्षण का आंकड़ा उनका ४० या ६० के करीब है. तो इस बात के लिए भी सराहना
करना चाहती हूं कि जो भी काम हुए हैं ग्रामीण अंचलों के लिए हुए हैं.
मेरा ध्यान उस ओर गया है, जैसे भूमि सेना के गठन की बात है, उससे गरीबों
की बेरोजगारी भी दूर होगी और उनको राजी भी मिलेगी. साथ ही जो गांव में
कुवें और तालाब है उनमें भी काम कराया जाएगा. ऊसर, बंजर और बीहड़ की जो
खेती योग्य भूमि बनाई जाएगी, उसमें ग्रामीण रोजगारों को प्रोत्साहन के
साथ रोटी भी प्राप्त होगी. मैं यह कहना चाहती हूं कि १५ हजार जो स्कूल
भवनों के निर्माण का इसमें प्रस्ताव रखा गया है, यह काफी सराहनीय कदम है.
क्योंकि ऐसे भी स्कूल है, जो बरसात के दिनों में बच्चों को छुट्टी दे
देते थे. मैं इस बात के लिए भी सराहना करूंगी कि हरिजनों को जितना भी
प्रोत्साहन दिया जा सकता है, उसे इ स सरकार ने दिया है-चाहे बिजली हो,
पेयजल हो या उद्योग हो या और कोई क्षेत्र हो. हर जगह पर हमारी सरकार ने
हरिजनों के लिए पहले से कहीं ज्यादा ध्यान दिया है. उनको पहली बार पहले
नम्बर पर रखकर उनको हम प्रोत्साहन दे रहे हैं. मैं चुंगी के बारे में भी
एक बात कहना चाहूंगी. पहले यह व्यवस्था बद से बदतर थी, क्योंकि जो बाहर
से आदमी आते थे, उन्हें वहां बड़ी दिक्कतों और भ्रष्टाचार का सामना करना
पड़ता था और आए दिन वहां पर हंगामे होते रहते थे. उसमें वाहनों के पट्रोल
और डीजल का नुकसान होता था और समय का भी नुकसान होता था. सरकार ने उसको
भी दूर कर दिया है. इसके साथ ही चुंगी से जो आदमी निकाले जायेंगे, वह भी
अलग नहीं किये जायेंगे, उनको स्थानीय निकाय में ही अन्य जगह पर काम दे
दिया जागा. इसके साथ मैं मुख्य मंत्री जी के बजट की सराहना करती हूं और
उसका समर्थन भी करती हूं.
श्रीमती कमला साहनी-
मान्यवर, मैं अपनी बात एक शेर से शुरू करती हूं:-
"वक्त की बात है कुछ कह नहीं सकते गालिब कल के तरसे हुए बुत आज खुदा बन
बैठे.
मान्यवर, माननीय मुख्य मंत्री जी ने "चलो गांव की ओर" का नारा देते हुए
जो बजट रखा है, जो उत्तर प्रदेश की जनता को सब्जबाग दिखलाये हैं,
चक्रव्यूह में फंसाने का प्रयास किया है और गलत बयानी करके कर्जेमाफी की
बात कह कर, गरीबों के उत्थान की बात कह कर, महिलाओं को शौचालय देने के
भुलावे की बात कह कर तमाम जनता को गुमराह किया है. आपने कहा कि ३८ सालों
में कांग्रेस ने कुछ नहीं किया. हमने तो मोतियों की माला गूंथी है. चाहें
आप उसे तोड़ दें, चाहे उसे जनता को पहनायें, उसमें मैं क्या कर सकती हूं.
मुख्य मंत्री जी ने कहा है कि स्व. चौधरी चरण सिंह कहा करते थे कि "यदि
देश को बचाना है तो नेहरूवादी नीति के स्थान पर गांधीवादी दृष्टिकोण
अपनाना होगा."
हमारे राष्ट्रपिता महात्मा गांधी कहा करते थे कि जब तक गांव का विकास
नहीं होगा तब तक देश का विकास नहीं हो सकता है क्योंकि ८५ प्रतिशत जनता
गांव में रहती है. हमारे नेता स्व. जवाहर लाल नेहरू जी ने गांव के विकास
की तरफ ध्यान दिया था. गांव के विकास के लिए उन्होंने गांव में विकास
खण्डों की स्थापना की. यह विकास खण्ड उन्हीं की देन हैं जिसके द्वारा
गांव में विकास करने का उन्होंने काम किया. अभी कुछ दिन पहले हमारी सरकार
ने गांव में जवाहर योजना दी जिसके तहत ६० प्रतिशत धनराशि गांव के विकास
के लिए दी. परन्तु हमारी इस जनकल्याण विरोधी सरकार ने सिर्फ ५१.३ प्रतिशत
गांव के विकास के लिए धनराशि देने की बात कही है. लेकिन यह ५१.३ प्रतिशत
की राशि उन्होंने किस विकास कार्य के लिए दी है, इसका बजट में कोई स्पष्ट
उल्लेख नहीं है. इससे स्पष्ट प्रतीत होता है कि केवल जनता को गुमराह करने
की बात कही गयी. कांग्रेस सरकार ने गरीबी की रेखा के नीचे रहने वालों के
लिए, उनके उत्थान के लिए २० सूत्री कार्यक्रम दिया, उनको आगे बढ़ाया.
लेकिन आज की सरकार केवल गरीबों को कर्जे के माफी के मान पर गुमराह कर रही
है. इस बजट में कहा गया कि १० हजार तक कर्जे की माफी हो जायेगी लेकिन आज
देखने में आता है कि यह ब्यूह की रचना की गयी है और उस ब्यूह में जनता को
फंसाया गया है.
मान्यवर, मैं सिद्धार्थनगर की बात कहती हूं. वहां के विकास के लिए अलग
से कोई योजना होनी चाहिए क्योंकि न वहां उद्योग है, न सड़कें हैं और न
कोई विकास लिए माननीय मुख्य मंत्री जी को अलग से कुछ करना चाहिए.
मान्यवर, एक बात मैं कहना चाहती हूं कि यह नया जिला बना तो हम लोगों ने
सोचा कि गरीब लोगों को, महिलाओं को कुछ नौकरी में जगह मिलेगी, कुछ काम
मिलेगा लेकिन वहां के अधिकारियों ने बाहर के लोगों को लेकर वहां भर दिया.
जो वहां के लोग थे उनको मौका नहीं मिला. मान्यवर, मैं माननीय मुख्य
मंत्री जी द्वारा प्रस्तुत बजट का विरोध करती हूं और इच्छा प्रकट करती
हूं, आशा प्रकट करती हूं कि उत्तर प्रदेश के इस जनपद के लिए, हमारे नये
जनपद के लिए कुछ किया जाये.
*श्री हर नारायण सिंह (पीलीभीत)-
मान्यवर, मैं आपका आभारी हूं कि आपने मुझे बोलने का मौका दिया जो मुख्य
मंत्री जी ने बजट पेश किया है यह क्रान्तिकारी बजट है. गरीबी को दूर करने
वाला बजट है. किसानों मजदूरों को राहत देने वाला बजट है. इसकी सराहना सदन
के विरोधी नेताओं ने भी की है. भा.ज.पा. सदस्यों ने भी इसको सराहनीय कहा
है और मैं भी इसकी सराहना करता हूं. मान्यवर, माननीय मुख्य मंत्री जी को
मैं बधाई देते हुए यह दुआ करता हूं कि बार-बार इसी तरह से अच्छा बजट पेश
करें. यह गांव को विकास की ओर ले जाने वाला बजट है. मान्यवर, मैं आपके
माध्यम से विरोध पक्ष के लोगों से कहना चाहता हूं कि आपने क्या विकास
किया था? आपके शासनकाल में किसानों की हालत वैसी की वैसी ही रहीं और यह
लोग किसानों की दुहाई दिया करते हैं. ग्रामों के उत्थान के लिए जो पैसा
आपकी सरकार ने दिया वह सारा का सारा पैसा प्रधान की जेब में चला गया.
आपके शासनकाल में महिलाओं की हालत वैसी की वैसी रही, बच्चों की हालत वैसी
की वैसी रही. (व्यवधान) इसीलिए आपकी सरकार फेल हुई है.
श्री अधिष्ठाता-
अब समाप्त करें.
श्री हर नारायण सिंह (पीलीभीत)-
मान्यवर, एक बात और कह दूं. मान्यवर, इस देश में हमारे प्रदेश में माननीय
मुख्य मंत्री जी से कहूंगा कि वह खर्चे में कटौती करें. जो अधिकारी हैं
उनके जो हवाई जहाज के दौरे हैं उनको बन्द किया जाना चाहिए.
श्री अधिष्ठाता-
अब आपका समय समाप्त हुआ.
श्री हर नारायण सिंह (पीलीभीत)-
तो मान्यवर, इन अधिकारियों की यात्रा में कटौती की जाए. इन्हीं शब्दों के
साथ मैं मुख्य मंत्री जी ने जो बजट पेश किया है उसका समर्थन करता हूं.
(दो मा. सदस्यों के एक साथ बोलने पर व्यवधान)
*श्री रमापति शास्त्री-
माननीय अधिष्ठाता महोदय, आपने मुझे बोलने का समय दिया इसके लिए मैं आपका
बहुत-बहुत धन्यवाद देता हूं. मान्यवर, माननीय मुख्य मंत्री जी ने जो बजट
पेश किया है यह बजट ग्रामोन्मुखी है इसमें जो गांव के विकास की बात कही
गई है मैं कहना चाहता हूं कि मुख्य मंत्री जी गांव की तरफ जाना तो चाहते
हैं, लेकिन देखने से ऐसा लगता है कि मुख्य मंत्री जी गांव में रास्ते से,
सड़क से नहीं हेलीकाप्टर से जाना चाहते हैं. गांवो को जाने के लिये पहले
गांव की तरफ सड़क देनी चाहिए. माननीय मुख्य मंत्री जी गांवों की तरफ जाने
के लिये व्यवस्था कर रहे हैं लेकिन गांवो की ओर जाने के लिए कोई व्यवस्था
बजट में नहीं बनायी गयी है. मुझे लगता है कि मुख्य मंत्री जी को जो
सुविधा प्राप्त है उसी के द्वारा आगे बढ़ना चाहते हैं. मान्यवर, मैं जिस
जनपद से आता हूं वह गौंडा जनपद है. माननीय मुख्य मंत्री जी अभी विधान
परिषद् के चुनाव में गोंडा जनपद में गये थे और वहां चारों तरफ देखा है.
गोंडा जिला उत्तर प्रदेश में सबसे पिछड़ा जिला है और गोंडा जिला जहां से
मैं चुनकर आता हूं उसकी तहसील तरबगंज सबसे पिछड़ी तह-~सील है. मैं आपके
माध्यम से मुख्य मंत्री जी से कहना चाहता हूं कि तरबगंज के किसानों की
जो समस्यायें है उनको लेकर वहां के किसान मुख्य मंत्री जी से मिले थे और
आपने कहा था कि किसानों की समस्याओं का निराकरण करने के लिये सारी
व्यवस्था की जायगी.
मैं आपके माध्यम से मुख्य मंत्री जी का ध्यान आकर्षित करना चाहता हूं कि
गोंडा के किसानों की जो समस्यायें है उनको निराकरण जल्दी किया जाय. गोंडा
जनपद में एक नवाबगंज शुगर फैक्ट्री है. मैं इस फैक्ट्री की ओर मुख्य
मंत्री जी का ध्यान आकर्षित करना चाहता हूं. मान्यवर, ४ करोड़ रूपया
किसानों का इस मिल पर बकाया है. यह रूपया मिल के अधिग्रहण के पहले का है .
मैं आपके माध्यम से ध्यान आकर्षित करना चाहता हूं कि किसानों की दुहाई
देने वाली सरकार, किसानों के पक्ष में बातें करने वाली सरकार तुरन्त
किसानों के बकाये का भुगतान सरकार करे.
डा. शमी (शमीम) अहमद खां-
मान्यवर, मैं सबसे पहले माननीय मुख्य मंत्री जी को इस क्रांतिकारी बजट को
पेश करने के लिए अपनी दिली मुबारकवाद पेश करना चाहता हूं. मैं पूरे सदन
को यह बतलाना चाहता हूं कि सन् ४७ के बाद पहली मर्तबा ऐसा बजट इस प्रदेश
में पेश किया गया है. बजट तो इसके पहले भी पेश किये जाते रहें हैं लेकिन
सन् १९४७ से लेकर अब तक किसी मुख्य मंत्री अथवा वित्त मंत्री ने पेश
नहीं किया है जिस ईमानदारी जिसे सच्चाई के साथ यह बजट पेश किया गया है
इसके पहले ऐसा बजट पेश नहीं किया गया है. मुझे उम्मीद है कि उसी
ईमान-~दारी और सच्चाई के साथ इसको लागू किया जायगा और उत्तर प्रदेश
उन्नति करेगा. मैं यह बात इसलिये कहता हूं कि जनाब राजीव गांधी,
भूतपूर्व प्राइम मिनिस्टर ने खुद ही दूरदर्शन के जरिये यह बात कही थी कि
योजनायें बनती हैं, योजनाओं पर पैसा दिया जाता है लेकिन उन्होंने वह सियत
प्राईम मिनिस्टर यह तस्लीम किया था कि योजनायें बनती हैं लेकिन उन पर
खर्च होने वाले के पैसे का ७० फीसदी भाग लोगों की जेल में चला जाता है और
३० फीसदी भाग ही योजनाओं पर खर्च होता है.
तो यह कांग्रेस के लोग जानें कि वह ७० फीसदी पैसा किन लोगों की जेब में
गया है? मैं यह बात कहना चाहता हूं कि आज अकलियतों के लिये, पिछड़े वर्ग
के लोगों के लिये हरिजनों के लिये मुख्य मंत्री जी के दिल में जो दर्द है
वह इसके पहले किसी मुख्य मंत्री के दिल में नहीं हुआ है. आज उर्दू जो
दूसरी जुबान है उसके लिये बजट में जो बातें रखी गयीं है वह सराहनीय है.
हिन्दी को हम अपना राष्ट्र भाषा मानते हैं और मैं बताना चाहता हूं कि अगर
आप चाहते हैं कि यहां के लोगों को बाहर के मुल्कों में रोजगार मिले तो
मेरा सुझाव है कि उर्दू के साथ-साथ अरबी भी पढ़ाई जाय क्योंकि आज खाड़ी
के देशों में बहुत से लोगों को नौकरियां मिलती हैं.
(इस समय ३ बजकर ४४ मिनट पर श्री अध्यक्ष पीठासीन हुए)
हम विदेशी मुद्रा दिला सकते हैं, हम फारेन मुद्रा लाकर अपने प्रदेश की
तरक्की भी कर सकते हैं. इसलिए मेरा सुझाव है कि गांव के विकास के लिए यह
जरूरी है कि कैपटयु पावर प्लांट इस प्रदेश में भी लगाये जायं, जिस तरह से
कर्नाटक, हरियाणा में लगा कर वहां पर उन्नति हो रही है. उसी प्रकार से
उत्तर प्रदेश में भी विकास के लिए जरूरी है कि निजी और कोआपरेटिव सेक्टर
में बड़े शहरों में कैपटयु पावर प्लांट लगाये जायं, जिससे बिजली की कमी
दूर हो सके और जो हमारे देहात के लोग शहरों में रोजी कमाने आते हैं और
झुग्गी-झोपड़ियों में रहते हैं, उनके लिए भी विकास कार्य होना चाहिए. मैं
अपने मुख्य मंत्री जी को हार्दिक मुबारकबाद देना चाहता हूं कि उन्होंने
रिक्शा वालों के लिए ऐसी व्यवस्था की है कि वे रिक्शा मालिक हो जायं.
मान्यवर, विधवाओं और वृद्धों की पेन्शन के बारे में जो माननीय मुख्य
मंत्री जी ने ऐलान किया है, वह भी माननीय मुख्य मंत्री जी का एक
क्रांतिकारी कदम है. इन शब्दों के साथ मैं इस बजट का सम-~र्थन करता हूं.
श्रीमती सरस्वती तिवारी-
मान्यवर, मैं आपकी आभारी हूं कि आपने मुझे माननीय मुख्य मंत्री जी
द्वारा प्रस्तुत बजट पर हो रही सामान्य चर्चा में भाग लेने का अवसर
दिया. मान्यवर, इस बजट से स्पष्ट हो गया है कि इस सरकार की कथनी और करनी
में कितना फर्क है. सरकार ने सत्ता में आने से पूर्व व सत्ता में आने
के बाद दावा किया था कि हम मंहगाई को कम करेंगें लेकिन कार्य इनका इसके
विपरीत है. जो घाटे का बजट इन्होंने प्रस्तुत किया है उससे किसी भी
स्थिति में कीमतों में कमी नहीं आने वाली है और जब से बजट प्रस्तुत हुआ
है चीजों के दाम बढ़ते ही जा रहें हैं. जनता को राहत पहुंचाने का जो इनका
दावा था, वह झुंठा साबित हुआ है. हमारे नवयुवकों को रोजगार देने की इसमें
कहीं कोई योजना नहीं है. हमारे पढ़े-लिखे नौजवान जिनकी वह दिन रात दुहाई
देते हैं, वे सब इस बजट से निराश हुये हैं. सरकार ने नयी नियुइतयों पर
पाबंदी लगाई है. हमारी सरकार द्वारा संचालित योजनाओं का कार्यान्वयन
प्राय: स्थगित ही है. प्रदेश में निर्माण के सारे कार्य रूके हुए हैं. आज
से ६ माह पूर्व जो सड़कों का निर्माण, का काम आप देखते थे, वह सब बंद
पड़ा है.
माननीय मुख्य मंत्री जी कहेंगे कि पर्वतीय क्षेत्र के लिए बजट की राशि
पिछले वर्षों से अधिक है, लेकिन अगर अनुपातिक दृष्टि से देखा जाय, तो गत
वर्षों में जितनी धनराशि में एक काम होता था, उससे डेढ़ गुना अधिक खर्च
आज उस कार्य में आ रहा है, तो इस तरह से वह पैसा उस अनुपात से कम है.
पर्वतीय क्षेत्र भीषण जल संकट से ग्रसित है, उसके समाधान के लिये कोई
कार्य नहीं हो रहा है. लोगों को मीलों से पानी लाना पड़ता है. यही कारण
है कि वहां आप अलगाववाद की भावना पनप रही है, क्योंकि वहां की भौगोलिक
परिस्थितियों के अनुसार उनकी समस्याओं का समाधान नहीं हो रहा है.
पर्वतीय क्षेत्र में चिकित्सकों और अध्यापकों के पद लम्बे अर्से से
रिक्त पड़े हुए हैं. उनको भरने के लिये कोई कारगर उपाय सरकार द्वारा
नहीं किया गया है. मैने अल्मोड़ा में २०० विस्तरों के अस्पताल के साथ एक
मेडिकल कालेज खोलने की बहुत समय से मांग की थी, लेकिन उसके लिए इस बजट
में कोई प्रावि-~धान नहीं किया गया है. माननीय मुख्य मंत्री जी ने
ग्रामीण क्षेत्र के लिये ५१.३% प्रतिशत बजट खर्च करने की बात कही है, यह
अच्छी बात है, लेकिन उसका सदु-~पयोग कैसे होगा, उसका कोई दिशानिर्देश
इसमें नहीं बताया गया है. इससे जहां पैसे की बरबादी होगी, वहीं शहरी
क्षेत्र पिछड़ जायेंगें, क्योंकि इनकी रीति-~नीति तय करने में ही समय लग
जायेगा. यह सरकार सरकारी कर्मचारियों का भी मनोबल गिरा रही है, जो
ईमानदार और कर्मठ कर्मचारी है, और इनके राजनैतिक दबाव में नहीं आते हैं,
उनको प्रताड़ित किया जा रहा है. श्रीमन् पर्वतीय क्षेत्र में परिवहन एक
आवागमन का साधन है लेकिन नई बसों के लिए कोई बजट नहीं रखा गया है और न
मरम्मत के लिए कोई बजट रखा गया है और रोड़ो का काम भी बहुत धीमी गति से
चल रहा है. माननीय मुख्य मंत्री जी ने बहुत अच्छी बा त कही कि हम गांवों
को मुख्य मार्ग से जोड़ेगें पर हमारे पर्वतीय क्षेत्र में वन संरक्षण
अधिनियम बाधक है और इस बजट में इसके लिए कोई ऐसी बात नहीं कही गयी है कि कैसे इस वन संरक्षण अधिनियम को हटाकर ये सम्पर्क मार्गों को बनायेंगे.
इसलिए पर्वतीय क्षेत्र में इन सम्पर्क मार्ग का बनना बहुत कठिन है जब तक
वन संरक्षण अधिनियम में शिथिलीकरण नहीं किया जायेगा. श्रीमन्, आपको
हार्दिक धन्यवाद देता हूं कि आपने मुझे इस चर्चा में भाग लेने का मौका
दिया.
