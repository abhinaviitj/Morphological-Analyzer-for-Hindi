<ळिटेरटुरे><णोवेल्><भिस्ह्ट् फन्कज्><ळेकिन् डर्तज><१९८२><षड्ह ख्रिस्ह्न फ्रकस्हन्><णेत् ढेल्हि><१३०-१३७><२०२०><भिस्ह्ट् फ् ळेकिन् ढर्तज, णो><घिरिस्ह् णट्ह् झ्ह>

+ मैं अब तक कुछ और ही सोच रहा था. कोई छोटी-मोटी अधेड़ यूनिवर्सिटी प्रोफ़ेसर
टाइप की चीज़ होगी, पर वह एक सुखद आश्चर्य की तरह मेरे सामने खड़ी थी. नाज़ुक,
पतली-दुबली, तेइस-चौबीस वर्ष के आसपास की वय की युवती, जिसका पीत वर्ण सोने की
तरह दमक रहा था. वह जापानी ढंग का रेशमी स्कर्ट और अपने छोटे क़द को छिपाने के
लिए ऊँची एड़ी की सैंडिल का सहारा लिए थी.
यदि भारतीय मानदंड से देखा जाए, तो वह सुन्दर नहीं थी. छोटी आँखें, गोल चेहरा,
हलके स्तन और छोटा ही क़द. पर यौवन का अपना सौन्दर्य होता है, जो अकसर क़द-काठी
और सफ़ेद-पीले-काले सभी रंगों को लाँघ जाता है.
मैं झूठ नहीं कहूँगा, योको मुझे बेइंतहा भा गयी और फिर लगातार मेरे दिमाग़ में
घूमती रही. योको के प्रति इस अदम्य आकर्षण के पीछे मेरी अपनी सीमाएँ थीं, जैसे
कि छोटा क़द और स्वयं मेरे चेहरे का मंगोल पुट -`कबूतर-सी आँखें, गोल चेहरा'-और
कुछ अजीब चौड़ी नाक. संभवतः मेरे दबे मंगोल जीन योको के प्रति स्वाभाविक आकर्षण
महसूस कर रहे थे. रिकार्डिंग में देर नहीं लगी. साढ़े बारह तक वाक़ई काम
समाप्त हो गया.
मैं पहले ही जल्दी में था, योको के कारण बेताबी और बढ़ गयी. वह कनाट प्लेस जा
रही थी और साथ जाने के इस अवसर को मैं गँवाना नहीं चाहता था.
चलने लगा, तो राकेश ने रोक लिया, बोला, "यार, अब क्या जल्दी है, लंच हो रहा है
खाना खाकर जाना ! तुमसे कुछ ज़रूरी बातें भी करनी हैं."
यद्यपि राकेश से पहचान पुरानी कही जा सकती है, इस पर भी हमारे सम्बन्ध औपचारिकता
से आगे नहीं बढ़ पाये थे. पर आज किस तरह की आत्मीयता का माहौल था, उसके चलते और
टी.वी.में अपने भविष्य तो देखते हुए उसके आग्रह को दरकिनार करके नहीं जाया जा
सकता था.
उसने मुझे बाज़ू से थामा और लगभग खींचते हुए कहा, "ज़रा ये काग़ज़ कमरे में रख
आते हैं, फिर चलते हैं !"
मन मार कर मुझे योको को पाँचवीं मंज़िल पर ही टा-टा करना पड़ा और अगली मुलाक़ात
के लिए कई महीने इंतज़ार भी. मेरे दिमाग़ में एर बार यह विचार भी कौंधा था कि
माथुर ने मुझे जान-बूझकर रोक लिया है, जिससे योको से मेरी मित्रता न बढ़ पाये.
पर नियति की चाल राकेश नहीं काट पाया.
योको से मेरे दो-वर्षीय संबंधों का यह आधार था.
ग्राउन्ड फ्लोर की पिछली ओर के कॉफ़ी हाउस में ज़्यादा लोग नहीं थे. एक किनारे की
सीट पर जमते हुए माथुर ने कहा, "यार, तुम अपने आदमी हो, इसलिए तुम्हें बता रहा
हूँ."
अपने आदमी से उसका मतबल यू.पी. वाले से था. क्या यही बकवास सुनाने के लिए रोका
होगा ? मुझे कोफ़्त हुई.
"सबसे बड़ी बात यह है कि तुम रायटर हो, कवि हो !" वह जारी रहा, "मेरा मतलब है
कि एक `सैंसिटिव पर्सन'हो, इसलिए इन बातों को समझ सकते हो !"
मैं, योको और जापान में खोया होने के बावजूद सजग हो उठा. यद्यपि तब मैं, जैसा
कि उसने बाद में कहा था, `इन बातों' से लगभग अनभिज्ञ था, पर लक्षण कुछ इतने
प्रबल थे कि ग़लती नहीं हो सकती थी.
फिर भी स्वयं को आश्वस्त करने के लिए मैने उसके चेहरे का जायज़ा लेने वाले
अंदाज़ में देखा. फूली, अनावश्क रूप से लाल नाक; जैसे लगातार ज़ुकाम हो और बाहर
को निकली बड़ी-बड़ी बैल-सी भारी पपोटों से ढँकी रुक्ष आँखें, जिन पर वह बीच-बीच
में इस तरह से हाथ फेरता था, मानो रात-भर का जगा हो. लगातार पान खाने से उसके
दाँत ही नहीं, होंठ भी काले पड़कर जगह-जगह पैरों की बिवाइयों-से चटक गये थे,
जिनसे ताज़े खाये पान की पीक चमकती रहती. कुल मिलाकर एक अजीब आकर्षणहीन, बल्कि
जुगुप्सा पैदा करने वाला चेहरा ! तेज़ी से उड़ रहे बालों को उसने तात्कालिक
फ़ैशन के मुताबिक़ कुछ इस तरह बढ़ा रखा था कि अगर उसने पैंट-कमीज़ की जगह
कुर्त्ता-पायजामा पहना होता तो सारंगी बजाने वाला लगता.
वह भी इस बीच चुप रहा. उसकी गरदन थोड़ी-सी बायीं ओर को झुकी और उसने अपनी आँखें
कुछ इस तरह सिकोड़ीं, मानो गहरी आवेगात्मक उथल-पुथल को क़ाबू करने का प्रयत्न
कर रहा हो, पर यह सब सायास था, किसी अभिनेता की तरह अपने पात्र के चरित्र को
जीने का प्रयत्न. अभिनय चाहे कितना भी सफल क्यों न हो, पर वह है मूलतः प्रयत्न
ही.
नहीं, यह चेहरा प्रेमी का नहीं हो सकता. `प्रूफ्राक'का भी नहीं. वहाँ वह चमक,
कोमलता और खोयापन नहीं था, जिनके चलते ऐसे लोगों को देखते ही अमेरिकी कहते हैं
`सन  फ ए बिच इज़ इन लव'. पर तब वह एक अनुभवी और खेला-खाया आदमी भी तो था.
सिद्ध, अपने मनोभावों का इश्तहार चेहरे पर चिपकाये थोड़े ही चलते हैं !
"ऐसा है कि वह है न रचना ! बड़ी अच्छी एक्ट्रैस है. तुमने देखा होगा, नीलांबर
के प्ले में लीड रोल उसी का था." माथुर ने भूमिका प्रस्तुत की.
उसका या सुमन का, मैं समझ नहीं पाया और पूछता-पूछता भी रह गया.
"उसने कल शाम बुलाया था !" माथुर ने बायीं जाँघ पर रखे दायें पैर को इस गति से
हिलाते हुए कहा जैसे कि अल्लारक्खा के तबलावादन से तादात्म्य बैठा रहा हो.
"बुलाया था !" मैंने उत्सुक होकर दोहराया.
"उसका कहना यह है कि वह मुझे चाहती है !" उसका पैर तीन ताल में अब भी काँप रहा
था.
अपने अनुमान की मैंने-तो-देखते-ही-कह-दिया-था वाली सफलता ने मुझे इतना अभिभूत
कर दिया कि मैं चीख़ता-चीख़ता रह गया.
"अच्छा." मैंने भरसक सामान्य रहने की कोशिश की.
उसने लम्बा पॉज़ दिया, "और....," पिछले वाक्य को जारी रखते हुए मणिकौल के
पात्रों की-सी तटस्था बनाए हुए कहा, " मुझसे शादी करना चाहती है !"
"शादी ! पर...!" मैं समझ नहीं पाया, कहूँ या न कहूँ.
"मेरा बड़ा बेटा दस साल का है, प्यारे !" उसने खुद ही स्पष्ट कर दिया.
"फिर ?" मेरे मुँह से निकला, "क्या वह यह नहीं जानती ?"
"जानती क्या नहीं ! सब जानती है-मेरी बीवी है, तीन बच्चे हैं. इसीलिए तो
तुम्हारी सलाह चाहिए, मामला `कम्प्लिकेटेड' है !"
"आप उससे साफ़ कह क्यों नहीं देते ?" मैंने सीधा रास्ता सुझाया.
"यार, तुम्हारी समझ में नहीं आ रहा है, मामला कितना नाज़ुक है !" उसने आश्चर्य
और खेद प्रकट किया. मैं थोड़ा झेंप गया.
"लौंडों की-सी बात मत करो, भई !," उसने आक्रमण जारी रखा, "ज़रा समझो !"
मैं सचेत हो गया, पर बोला कुछ नहीं. वह भी थोड़ी देर रुका, जैसे मुझे
समझने-बुझने का मौक़ा दे रहा हो.
"मैंने एक दिन यहीं, अपने कमरे में सारी बातें समझायीं. जानते हो, उसने क्या
कहा ?" उसने कुछ पल अपनी आँखें मूँद लीं,जैसे कि नाटक के मुख्य पात्र का
`क्लोज़ अप' लिया जा रहा हो.
"क्या ?" मैंने पूछा.
मामला आशा से कहीं अधिक दिलचस्प हो गया था. राकेश की क़िस्सागोई में कहीं योको
भी खो गयी.
"उसने कहा," राकेश फिर शुरू हो गया, "अगर तुम मुझे इस तरह ठुकराओगे, तो मैं
यहाँ से कूद कर आत्महत्या कर लूँगी."
"किसने कहा ?" मैंने घबराकर पूछा.
"रचना ने, और किसने !"
"कहाँ से कूदकर ? तुम्हारे कमरे से !"
"और नहीं तो क्या यहाँ ग्राउन्ड फ़्लोर से !" मेरे कमरे से-पाँचवीं मंज़िल से,
समझे !"
मैं झेपकर चुप हो गया. कहाँ हैं ऐसी लड़कियां, मैं सोच रहा था, जो इस तरह प्रेम
करती हैं ? दिल में आया, एक बार रचना से मुझे भी मिलना चाहिए.
"यहाँ तो हमें रोज ही लड़कियाँ टकराती हैं, गाजर-मूली की तरह, पर वह डिफ़रैंट
क़िस्म की है. हाथ में लेकर घूमने वाली नहीं. बहुत बड़े घर की है. उसका पिता
अंडर-सेक्रेटरी है और खुद भी बैंक  फ़ टोक्यो में आफ़िसर है. अब बताओ, मुझे क्या
करना चाहिए ?" और वह कटलेट खाने में लग गया.
आख़िर कुमारी रचना ने इसमें देखा क्या होगा ? राकेश सदा से ही मेरे लिए ढाढ़स
का स्त्रोत है. उसकी शक्ल को देखने के बाद मुझे अपने ऊपर ज़्यादा अफ़सोस नहीं
होता.
"मैं अपने बीबी-बच्चे कैसे छोड़ सकता हूँ ?" उसने मेरे उत्तर की प्रतीक्षा नहीं
की. "यह असंभव है ! आई लव माई फ़ैमिली ! मैं ऐसा आदमी नहीं हूँ. मैंने उससे कहा
था कि भई मेरी बीवी घरेलू है. पढ़ी-लिखी तो वह भी बी.ए. है, पर यह सोचो, अब वह
जायेगी कहाँ ? खायेगी कहाँ से ?"
मैं चुप ही रहा.
"जानते हो, उसने क्या कहा ?"
"क्या ?" मेरे लिए अपनी उत्सुकता दबाये रख पाना असंभव हो रहा था.
"बोली, तुम उसको अपनी पूरी तऩअवाह दे देना, तुम्हारा ख़़्अर्चा मैं देखूँगी.
मैं तुम से यह नहीं कहती कि तुम उसे छोड़ दो, पर मैं तो अपना प्रतिदान माँग रही
हूँ."
क्या डायलॉग था ! वास्तविक ! ध़्अड़कता हुआ !
जब कुछ समझ ही नहीं आया, तो मैं हथियार ड़ालने वाले अन्दाज़ में पूछ बैठा, "पर
वह आपके पीछे पड़ क्यों गयी है ?"
"तुम, यार, बिलकुल बच्चों वाली बात करते हो ?" उसने झिड़का, "अरे भाई, उसे एक
पुरुष चाहिए," वह रुका, "मर्द होने के लिए कुछ और बातें ज़रूरी होती हैं. आज
औरत मर्द की शकल नहीं देखती. ऐसे पुरुष की सबसे ज़्यादा माँग है, जो
इंटलैक्चुअल हो और जिसका सोशल स्टेटस भी हो. मैं  फ़िसर हूँ और मैं आर्टिस्ट भी
हूँ," उसने कॉफ़ी की एक लम्बी घूँट लेने के बाद अपनी बात पूरी की, "हमारा जैसा
आदमी कहाँ मिलता है, जिसमें दोनों बातें हों !"
इस बारे में क्या कहा जा सकता था ? पर मुझे हरीकृष्ण याद आ गया. वह हमारे साथ
एम.ए. कर रहा था. काला रंग, बदशकल और जिराफ़ जैसा बेहूदा लम्बा, पढ़ने में
फिसड्डी और बेइंतहा बातूनी क़िस्म का लड़का था, वह. असल में, उसे `लड़का' कहकर
इस शब्द का अवमूल्यन करना है. तब कोई २८-३० का रहा होगा. वह कहा करता था, "बेटा
देबेन्द्रसिंह पहाड़ी, लड़कियों का कुछ पता नहीं, कब किस पर मर मिटें ! उनको
किस शकल में क्या भा जाये, कहा नहीं जा सकता ! जैसे कि तेरी पहाड़ी छोटी नाक या
चिंपाज़ी जैसी आँखें ही, हो सकता है, मधुबाला को भा जायें !"
"अबे साले, चुप !" मैंने उसे धमकाया था, क्योंकि मुझे लगा था कि इस तरह से अपने
बदसूरत चेहरे को डिफ़ैन्ड करना एक क़िस्म की आत्मदया ही है. क्यों न उस पर बात
ही न की जाये !
"नहीं बेटा पहाड़ी, समझो बात को !" वह अड़ा रहा, "लड़कियों के मामले में सबसे
बड़ी बात जो `काउंट' करती है, वह यह है कि तुम में `कांसिस्टेंसी' कितनी है !"
यद्यपि सच्चाई यह है कि आज तक ग़लती से भी न तो मेरी पहाड़ी छोटी नाक और न ही
चिंपाज़ी जैसी आँखों ने किसी को मुग्ध किया है, इस पर भी प्रत्यक्ष रूप से `अब
बकवास बंद कर' कहने के बावजूद उस दिन मैं उसे कुछ अतिरिक्त गंभीरता से ही ले
बैठा था.
हज़रतगंज के सबसे बढ़िया फ़ोटोग्राफ़र से एक कैबिनैट साइज़ का फ़ोटो खिंचवाकर
मैंने एक बहुत लम्बे ख़त में, जिसमें मीर, ग़ालिब से लेकर मजाज़ और अपनी
कविताओं के भी कुछ हिस्से पिरोये थे, मधुबाला को भेज दिया और उत्तर की
प्रतीक्षा में कई साल `मुहब्बत की झूठी कहानी पे रोये' गा-गाकर अपना गला घिसता
रहा था. उत्तर तो नहीं आया, पर इस चक्कर में किशोर कुमार से बेमतलब की अदावत हो
गयी जो आज मधुबाला के जन्नतनशीं हो जाने के कई साल बाद भी चल रही है. मैं किशोर
कुमार के गाने पसन्द ही नहीं कर पाता हूँ.
छोड़िये किशोर कुमार को, पर कमाल तो उस साले हरीकृष्ण ने कर दिया. अपनी बात को
उसने शब्दशः यथार्थ कर दिखलाया. वह क्लास क्या, यूनिवर्सिटी की सबसे खुबसूरत,
शोख़ और चुलबुली मधुबाला उर्फ़ रश्मि को ले डूबा. इसके बाद जीवन में इतना गहरा
धक्का मुझे सिर्फ़ मधुबाला के कैंसर से मरने से ही लगा था.
चूँकि बाबा हरीकृष्ण के सिद्धांत में मुझे न्यूटन के सिद्धांत की-सी सार्वभौमिक
सत्यता नज़र आयी, इसलिए मैं इस नतीजे पर पहुँचा कि टी.वी. आर्टिस्ट सुन्दरी
रचना को टी.वी. प्रोड्यूसर मिस्टर राकेश माथुर का पागलपन की हद तक भा जाना
बराबर सम्भव है.
"तुम योग के बारे में कुछ जानते हो ?" राकेश ने अचानक पूछा.
"नहीं, मैं तो कुछ नहीं जानता ." मैंने बिना चूँ-चांॅ किये हथियार डाल दिये.
पर यह विषयांतर बड़ा अज़ीब था. मैंने समस्या पर औपचारिक रूप से विचार शुरू ही
किया था और सुझाव देने ही जा रहा था कि इस विषयांतरण का सबब समझ में नहीं आया.
"योग में ऐसी सिफ़्त है कि वह आदमी को बूढ़ा नहीं होने देता. देखो मेरा हाथ !"
उसने अपना हाथ मेरे सामने कर दिया.
"हाथ लगाकर देखो, कैसा वज्र-सा है !"
दिल हुआ कि कह दूँ, वह तो नज़र ही नहीं आ रहा, पर चुपचाप उसका हाथ छूकर देखा.
"है न !" उसने दबाव डाला.
"हूँ !"
"यह सब योग का कमाल है !" वह बहुत खुश हो गया. मुझे आशा नहीं थी कि वह मेरी
`हूं' को इतनी गंभीरता से लेगा. "यह मर्दानगी को बढ़ाता है !" वह जारी रहा,
"मैं औरतों के साथ पैंतालीस मिनट के बावजूद वैसा-का-वैसा ही रहता हूँ, समझे !"
"यद्यपि मेरा अनुभव उन दिनों लखनऊ के रंडी-बाज़ार के एकाध फेरे तक ही सीमित था,
पर अनुभव तो था. मैं चकित-सा उसकी शकल देखने लगा.
"तुम मेरी पत्नी से पूछ सकते हो !" मेरी आँखों में झाँकती हुई शंका को काटने के
लिए उसने कहा.
"मैं झेंपकर मुसकराने लगा. यह विचार ही अपने में इतना बेहूदा था कि सिर्फ़ झेंपा
जा सकता था.
"और यही वह राज़ है, जिनके कारण रचना आत्महत्या करने तो तैयार है, समझे !"
`यानी की रचना के साथ यह शयन-सुख प्राप्त कर चुका है !' विचारमात्र से मेरे
सारे बदन में सनसनी फैल गयी.
"इसमें आश्चर्य की कोई बात नहीं है. मैं तुम्हें योग की कुछ ऐसी क्रियाएँ
सिखाऊँगा कि तुम भी वज्र हो जाओगे !" इसने मेरा हाथ बहुत ही हिक़ारत से इस तरह
दबाया, जैसे किसी पिलपिली चीज़ को छू रहा हो. फिर वह थोड़ा मुसकराया और हाथ की
अँगुलियों को जोड़कर कराटे की तरह आड़ा चलाते हुए कहा, "तुम्हारा यह सारा
ढीलापन मैं निकाल दूँगा."
