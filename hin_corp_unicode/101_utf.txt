<ःइन्डि ळिटेरटुरे><छ्हिल्ड्रेन्'स् ळिटेरटुरे><फ्रेम्च्हन्ड्><घ्हर् झवइन्><१९९०><शन्जय् फ्रकस्हन्><ढेल्हि><५ - १८><२०३२><फ्रेम्च्हन्ड्, ं - घ्हर् झवइन् - छ्ळ् - औ>

हरिधन जेठ की दुपहरी में ऊख में पानी देकर आया और बाहर बैठा रहा. घर में
से धुआँ उठता नजर आता था. छन-छन की आवज ही थी. उसके दोनो साले उसके बाद
आये और घर में चले गए. दोनों सालों के लड़के भी आये और उसी तरह अन्दर
दाखिल हो गये; पर हरिधन अन्दर न जा सका. इधर एक महीने से उसके साथ यहाँ
जो बरताव हो रहा था और विशेषकर कल उसे जैसी फटकार सुननी पड़ी थी, वह उसके
पाँव में बेड़ियाँ-सी डाले हुए था. कल उसकी सास ही ने तो कहा था, मेरा जी
तुमसे भर गया, मै तुम्हारी जिन्दगी भर का ठीका लिए बैठी हूँ-क्या और सबसे
बढ़कर अपनी स्त्री की निठुरता ने उसके ह्रदय के टुकड़े कर दिये थे. वह
बैठी फटकार सुनती रही, पर एक बार भी तो उसके मुँह से न निकला, अम्माँ,
तुम क्यों इनका अपमान कर रही हो? बैठी गट-गट सुनती रही. शायद मेरी
दुर्गती पर खुश हो रही थी. इस घर में वह कैसे जाए? क्या फिर वही गालियाँ
खाने, वही फटकार सुनने के लिए? और आज इस घर में जीवन के दस साल गुजर जाने
पर यह हाल हो रहा है! मै किसी से कम काम करता हूँ? दोनों साले मीठी नींद
सोते रहते है और मै बैलों को सानी-पानी देता हूँ, छाँटी काटता हूँ. वहाँ
सब लोग पल-पल पर चिलम पीते है. मै आँखे बन्द किए अपने काम में लगा रहता
हूँ. संध्या समय घरवाले गाने-बजाने चले जाते है. मै घड़ी रात तक
गायें-भैसें दुहता हूँ. उसका यह पुरस्कार मिल रहा है कि कोई खाने को भी
नहीं पूछता. उल्टे और गालियाँ मिलती है.
उसकी स्त्री घर में से डोल लेकर निकली और बोली-जरा इसे कुएँ से खींच लो,
एक बूँद पानी नहीं है.
हरिधन ने डोल लिया और कुएँ से पानी भर लाया. उसे जोर की भूख लगी हुई थी.
समझा, अब खाने को बुलाने आएगी, मगर स्त्री डोल लेकर अन्दर गयी तो वही की
हो रही. हरिधन थका-माँदा, क्षुधा से व्याकुल पड़ा सो रहा.
सहसा उसकी स्त्री गुमानी ने आकर उसे जगाया.
हरिधन ने पड़े-पड़े कहा-क्या है? क्या पड़ा भी न रहने देगी या और पानी
चाहिए?
गुमानी कटु स्वर में बोली-गुर्राते क्या हो, खाने को बुलाने आयी हूँ.
हरिधन ने देखा, उसके दोनों साले और बड़े साले के दोनों लड़के भोजन किए
चले जा रहे थे. उसकी देह में आग लग गई. मेरी अब यह नौबत पहुँच गई कि इन
लोगों के साथ बैठकर खा भी नहीं सकता. ये लोग मालिक हैं. मै इनकी जूठी
थाली चाटने वाला हूँ. मै इनका कुत्ता हूँ, जिसे खाने के बाद टुकड़ा रोटी
डाल दी जाती है. यही घर है, जहाँ आज से दस साल पहले उसका कितना
आदर-सत्कार होता था! साले गुलाम बने रहते थे. सास मुँह जोहती रहती थी.
स्त्री पूजा करती थी. तब उसके पास. रूपया थे, जायदाद थी. अब वह दरिद्र
है. उसकी सारी जायदाद को इन्ही लोगों ने कुड़ा कर दिया. अब उसे राटियों
के भी लाले है. उसके जी में एक ज्वाला सी उठी कि इसी वक्त अन्दर जाकर सास
को और साली को भिगो-भिगोकर लगाए, पर जब्त करके रह गया. पड़े-पड़े
बोला-मुझे भूख नहीं है. आज न खाऊँगा.
गुमानी ने कहा-न खाओगे मेरी बला से, हाँ नहीं तो ! खाओगे, तुम्हारे ही
पेट में जाएगा, कुछ मेरे पेट में थोड़े ही चला जाएगा.
हरिधन का क्रोध आँसू बन गया. यह मेरी स्त्री है, जिसके लिए मैने अपना
सर्वस्व मिट्टी में मिला दिया. मुझे उल्लू बनाकर यह सब अब निकाल देना
चाहते है. अब यह कहाँ जाए! क्या करे!
उसकी सास आकर बोली-चलकर खा क्यों नहीं लेते जी, रूठते किस पर हो? यहाँ
तुम्हारे नखरे सहने का किसी में बूता नहीं है. जो देते हो, वह मत देना और
क्या करोगे! तुमसे बेटी ब्याही है, कुछ तुम्हारी जिन्दगी का ठेका नहीं
लिया है.
हरिधन ने मर्माहत होकर कहा-हाँ अम्माँ, मेरी भूल थी कि मै यही समझ रहा
था. अब मेरे पास क्या है कि तुम मेरी जिन्दगी का ठेका लोगी? जब मेरे पास
भी धन था, तब सब कुछ आता था. अब दरिद्र हूँ, तुम क्यों बात पूछोगी?
बूढ़ी सास भी मुँह फुलाकर भीतर चली गयी.
बच्चों के लिए बाप एक फालतू-सी चीज-एक विलास की वस्तु है, जैसे घोड़े के
लिए चने या बाबुओं के लिए मोहन भोग. रोटी-दाल, मोहनभोग उम्र भर न मिले,
तो कसका नुकसान है. मगर एक दिन रोटी-दाल के दर्शन न हों, तो फिर देखिए,
क्या हाल होता है! पिता के दर्शन कभी-कभी शाम सवेरे हो जाते है, वह बच्चे
को उछालता है, दुलारता है, कभी गोद में लेकर या उँगली पकड़ कर सैर कराने
ले जाता है और बस, यही उसके कर्तव्य की इति है. वह परदेश चला जाए, बच्चे
को परवा नहीं होती, लेकिन माँ तो बच्चे का सर्वस्व है. बालक एक मिनट के
लिए भी उसका वियोग नहीं सह सकता. पिता कोई हो, उसे परवा नहीं, केवल एक
उछालने-कुदालने वाला आदमी होना चाहिए, लेकिन माता तो अपनी ही होनी चाहिए,
सोलहों आने अपनी. वही रूप, वही रंग, वही प्यार वही सब कुछ. वह अगर नहीं
है, तो बालक के जीवन का स्रोत मानो सूख जाता है, फिर वह शिव का नन्दी है,
जिस पर फूल या जल चढ़ाना लाजिमी नहीं, अख्तियारी है.
हरिधन की माता का आज दस साल हुए देहान्त हो गया था. उस वक्त उसका विवाह
हो चुका था. वह सोलह साल का कुमार था. पर माँ के मरते ही उसे मालूम हुआ,
मैं कितना निस्सहाय हूँ. जैसे उस घर पर उसका कोई अधिकार ही न रहा हो.
बहनों के विवाह हो चुके थे. भाई कोई दूसरा न था. बेचारा अकेले घर में
जाते भी डरता था. माँ के लिए रोता था, पर माँ की परछाई से डरता था. जिस
कोठरी में उसने देह त्याग किया था, उधर वह आँखें तक न उठाता. घर में एक
बुआ थी, वह हरिधन को बहुत दुलार करती. हरिधन को अन दूध ज्यादा मिलता, काम
भी कम करना पड़ता. बुआ बार-बार पूछती-बेटा! कुछ खाओगे? बाप भी अब से उसे
ज्यादा प्यार करता. उसके लिए अलग एक गाय मँगवा दी. कभी-कभी उसे कुछ पैसे
देता कि जैसे चाहे खर्च करे. पर इन मरहमों से वह घाव न पूरा होता था,
जिसने उसकी आत्मा को आहत कर दिया था. वह दुलार और प्यार उसे बार-बार माँ
की याद दिलाता. माँ की घुड़कियों में जो मजा था, वह क्या इस दुलार में
था? माँ से माँगकर, लड़कर, ठनककर, रूठकर लेने में जो आनंद था, वह क्या इस
भिक्षा में था ? पहले वह स्वस्थ था, माँग-मांॅगकर खाता था, लड़-लड़कर खाता
था, अब वह बीमार था, अच्छे-से- अच्छे पदार्थ उसे दिये जाते थे, पर भूख न
थी.
साल भर तक वह इस दशा में रहा. फिर दुनिया बदल गई. एक नई स्त्री, जिसे लोग
उसकी माता कहते थे, उसके घर में आयी और देखते-देखते एक काली घटा की तरह
उसके संकुचित भू मंडल पर छा गई-सारी हरियाली, सारे प्रकाश पर अंधकार का
परदा पड़ गया. हरिधन ने इस नकली माँ से बात तक न की, कभी उसके पास गया तक
नहीं. एक दिन घर से निकला और ससुराल चला आया.
बाप ने बार-बार बुलाया, पर उनके जीते जी वह फिर उस घर में न गया. जिस दिन
उसके पिता के देहान्त की सूचना मिली, उसे एक प्रकार का ईर्ष्यामय हर्ष
हुआ. उसकी आँखों में आँसू की एक बूँद भी न आई.
इस नए संसार में आकर हरिधन को एक बार फिर मातृ-स्नेह का आनन्द मिला. उसकी
सास ने ऋषि-वरदान की भाँति उसके शून्य जीवन को विभूतियों से परिपूर्ण कर
दिया. मरूभूमि में हरियाली उत्पन्न हो गई. सालियों की जुहल में, सास के
स्नेह में, सालों से वाक्-विलास में और स्त्री के प्रेम में उसके जीवन की
सारी अकांक्षाएंॅ पूरी हो गई. सास कहती-बेटा, तुम इस घर को अपना ही समझो,
तुम्हीं मेरी आँख के तारे हो. वह उससे अपने लड़कों की, बहुओं की शिकायत
करती. वह दिल में समझता, सासजी मुझे अपने बेटों से भी ज्यादा चाहती है.
बाप के मरते ही वह घर गया और अपने हिस्से की जायदाद का कूड़ा करके रूपयों
की थैली लिये फिर आ गया. अब उसका दूना आदर-सत्कार होने लगा. उसने अपनी
सारी सम्पत्ति सास के चरणों पर अर्पण करके अपने जीवन को सार्थक कर दिया.
अब तक उसे कभी-कभी घर की याद आ जाती थी, अब भूल कर भी उसकी याद न आती,
मानो वह उसके जीवन का कोई भीषण कांड था, जिसे भूल जाना ही उसके लिए अच्छा
था. वह सबसे पहले उठते, सबसे ज्यादा काम करता. उसका मनोयोग, उसका परिश्रम
देखकर गाँव के लोग दाँतों उँगली दबाते थे. उसके ससुर का भाग बखानते, जिसे
ऐसा दामाद मिल गया!
लेकिन ज्यों-ज्यों दिन गुजरते गये, उसका मान सम्मान घटता गया. पहले देवता
था, फिर घर का आदमी, अन्त में घर का दास हो गया. रोटियों में भी बाधा पड़
गई. अपमान होने लगा. अगर घर के लोग भूखों मरते और साथ ही उसे भी मरना
पड़ता, तो उसे जरा भी शिकायत न होती. लेकिन जब वह देखता, और लोग मूँछो पर
ताव दे रहे है, केवल मै ही दूध की मख्खी बना दिया गया हूँ, तो उसके
अन्तस्तल से एक लम्बी, ठंडी आह निकल आती. अभी उसकी उम्र कुल पच्चीस ही
साल की तो थी. इतनी उम्र इस घर में कैसे गुजरेगी? और तो और, उसकी स्त्री
ने भी आँखें फेर ली ! यह उस विपत्ती का सबसे क्रूर दृश्य था!
हरिधन तो उधर भूखा-प्यासा चिन्ता दाह में जल रहा था, इधर घर में सासजी और
दोनों सालों में बातें हो रही थी. गुमानी भी हाँ-में-हांॅ मिलाती जाती थी.
बड़े साले ने कहा-हम लोगों की बराबरी करते है. यह नहीं समझते कि किसी ने
उनकी जिन्दगी भर का बीड़ा थोड़े ही लिया है. दस साल हो गए. इतने दिनों
में क्या दो तीन हजार न हड़प गए होंगे ?
छोटे साले बोले-मजूर हो तो आदमी घुड़के भी, डाँटे भी, अब इनसे कोई क्या
कहे. न जाने इनसे कभी पिण्ड छूटेगा भी या नहीं? अपने दिल में समझते
होंगे, मैने दो हजार रूपये नहीं दिये है? यह नहीं समझते कि उनके दो हजार
कब के उड़ चुके. सवा सेर तो एक जून को चाहिए
सास ने गम्भीर भाव से कहा-बड़ी भारी खोराक है!
गुमानी माता के सिर से जूँ निकाल रही थी. सुलगते हुए ह्रदय से
बोली-निकम्मे आदमी को खाने के सिवा और काम ही क्या रहता है.
बड़े-खाने की कोई बात नहीं है. जितनी भूख हो उतना खाए लेकिन कुछ पैदा
करना चाहिए. यह नहीं समझते कि पहुनई में किसी के दिन कटे है!
छोटे-मै तो एक दिन कह दूँगा, अब आप अपनी राह लीजिए, आपका करजा नहीं खाया
है.
गुमानी घरवालों की ऐसी-ऐसी बातें सुनकर अपने पति से द्वेष करने लगी थी.
अगर वह बाहर से चार पैसे लाता तो इस घर में उसका कितना मान सम्मान होता,
वह भी रानी बन कर रहती. न जाने क्यों कहीं बाहर जाकर कमाते उनकी नानी
मरती है. गुमानी की मनोवृइतयाँ अभी तक बिलकुल बालपन की सी थीं. उसका
अपना कोई घर न था. उसी घर का हित-अहित उसके लिए भी प्रधान था. वह भी
उन्हीं शब्दों में विचार करती, इस समस्या को उन्हीं आँखों से देखती, जैसे
उसके घरवाले देखते थे. सच तो है, दो हजार रूपये में क्या किसी को मोल ले
लेंगे? दस साल में दो हजार रूपये होते ही क्या है? दो सौ ही तो साल भर के
हुए. क्या दो आदमी साल भर में दौ सौ भी न खाएँगे? फिर कपड़े-लत्ते,
दूध-घी सब कुछ तो है. दस साल हो गए, एक पीतल का छल्ला नहीं बना.
घर से निकलते तो जैसे इनके प्रान निकलते है. जानते है, जैसे पहले पूजा
होती थी, लैसे ही जन्म भर होती रहेगी. यह नहीं सोचते कि पहले और बात थी,
अब और बात है. बहू ही पहले ससुराल जाती है तो उसका कितना महातम होता है.
उसके डोली से उतरते ही बाजे बजते है, गाँव-मुहल्ले की औरतें उसका मुँह
देखने आती है और रूपये देती है. महीनों उसे घर-भर से अच्छा खाने को मिलता
है, अच्छा पहनने को, कोई काम नहीं लिया जाता, लेकिन छ: महीने बाद कोई
उसकी बात भी नहीं पूछता, वह घर-भर की लौडी हो जाती है. उनके घर में मेरी
तो वही गति होती. फिर काहे का रोना. जो कह दो कि मै काम करता हूँ तो
तुम्हारी भूल है, मजूर की बात और है. उसे आदमी डाँटता भी है, मारता भी
है, जब चाहता है रखता है, जब जी चाहता है, निकाल देता है. कसकर काम लेता
है. यह नहीं कि जब जी में आया, कुछ काम किया, जब आया, पड़कर सो रहे.
हरिधन अभी पड़ा अन्दर ही अन्दर सुलग रहा था कि दोनों साले बाहर आये और
बड़े साहब से बोले-"भैया उठो, तीसरा पहर ढल गया, कब तक सोते रहोगे? सारा
खेत पड़ा हुआ है."
हरिधन चट उठ बैठा और तीव्र स्वर में बोला-क्या तुम लोगों ने मुझे उल्लू
समझ लिया है?
दोनों साले हक्का-बक्का हो गए. जिस आदमी ने कभी जबान नहीं खोली, हमेशा
गुलामों की तरह हाथ बाँधे हाजिर रहा, वह आज एकाएक इतना आत्मभिमानी हो
जाए, यह उनको चौंका देने के लिए काफी था. कुछ जवाब न सूझा.
हरिधन ने देखा, इन दोनों के कदम उखड़ गए है तो एक धक्का और देने की प्रबल
इच्छा को न रोक सका. उसी ढंग से बोला-"मेरी भी आँखें है, अन्धा नहीं हूँ,
न बहरा हूँ. छाती फाड़कर काम करूँ और उस पर भी कुत्ता समझा जाऊँ, ऐसे
गधे कहीं और होंगे."
अब बड़े साले भी गरम पड़े-"तुम्हें किसी ने यहाँ बाँध तो नहीं रखा है."
अबकी हरिधन लाजवाब हुआ. कोई बात न सूझी.
बड़े ने फिर उसी ढंग से कहा-"अगर तुम यह चाहो कि जन्म-भर पाहुने बने रहो
और तुम्हारा वैसा ही आदर-सत्कार होता रहे, तो यह हमारे बस की बात नहीं
है.
हरिधन ने आँखें निकालकर कहा-"क्या मै तुम लोगों से कम काम करता हूँ?"
बड़े-"यह कौन कहता है?"
हरिधन-"तो तुम्हारे घर की यही नीति है कि जो सबसे ज्यादा काम करे, वही
भूखों मारा जाए?"
बड़े-तुम खुद खाने नहीं गये. क्या कोई तुम्हारे मुँह में कौर डाल देता?
हरिधन ने ओंठ चबाकर कहा-"मै खुद खाने नहीं गया ! कहते तुम्हें लाज नहीं
आती.
"नहीं आयी थी बहन तुम्हें बुलाने?"
हरिधन की आँखों में खून उतर आया, दाँत पीसकर रह गया.
छोटे साले ने कहा-अम्माँ भी आयी थी. तुमने कह दिया, मुझे भूख नहीं है, तो
क्या करती.
सास भीतर से लपकी चली आ रही थी. यह बात सुनकर बोली-कितना कहकर हार गई,
कोई उठे न तो मै क्या करूँ!
हरिधन ने विष, खून और आग से भरे हुए स्वर में कहा-मै तुम्हारे लड़कों का
जुठा खाने के लिए हूँ! मै कुत्ता हूँ कि तुम लोग खाकर मेरे सामने रूखी
रोटी का एक टुकड़ा फेंक दो?
बुढ़िया ने ऐंठकर कहा-तो क्या तुम लड़कों की बराबरी करोगे?
हरिधन परास्त हो गया! बुढ़िया ने एक ही वाप्रहार में उसका काम तमाम कर
दिया. उसकी तनी हुई भवें ढीली पड़ गई, आँखों की आग बुझ गई. फड़कते हुए
नथुने शान्त हो गए. किसी आहत मनुष्य की भांति वह जमीन पर गिर पड़ा. "क्या
तुम मेरे लड़कों की बराबरी करोगे?" यह वाक्य एक लम्बे भाले की तरह उसके
ह्रदय में चुभता चला जाता था-न ह्रदय का अन्त था, न उस भाले का.
