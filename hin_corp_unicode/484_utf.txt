<शोचिअल् श्चिएन्चे><षेलिगिओन्><फ्रब्हकर् ंअच्हने><इब्हिन्न ढ्हर्मोन् मे ईस्ह्तर् खल्पन><१९८८><भिहर् ःईन्डि घ्रन्ट्ह् आचडम्य्><फट्न><१३० टो १३५><२१००><ंअच्ह्वे -  ढ्हर्मोन् मे ईस्ह्तर्>

इस्लाम-धर्म में ईश्वर
इस्लाम पूर्व अरब देश में ईश्वर-संबंधी विश्वास क्या थे, यह जानने का कोई
साधन नहीं है. यहूदी और ईसाई स्रोतों से इस्लाम के बारे में सही तस्वीर
नहीं मिल सकती. पर, कुछ तो उत्तर और दक्षिण ओबिया में शिलालेख मिले हैं
और कुछ यूनानी लेखकों के प्रमाण हैं. उदाहरण के लिए, उरेनियम नामक यूनानी
लेखक की रचनाओं के कुछ अंश स्टेफानस बाइजैटियम में सुरक्षित हैं. उनके
आधार पर कहा जा सकता है कि जौब के `एलोआह' की भाँति `इलाह' नाम का शब्द
कई अरबी कबीलों के लेखों में मिलता है. कुरआन में यही शब्द सामान्य
संज्ञा की तरह प्रयुक्त है, जैसे `मूसा का इलाह' (४०.३९) या `मैं अपने
सिवा तुम्हारा और कोई इलाह नही जानता' (२८.३८); एक कवि बैदावी ने `लाह'
शब्द भी प्रयुक्त किया है, पर वह अल्-लाह का ही एक रूप रहा होगा. `इलाह'
आरंभ में बहुवचन था, हिब्रू-भाषा में `इल', `एल' की तरह. इसी `इलाह' का
बाइबिल में `एलोहेम नाम का और एक बहुवचन बना. ऐसा ही शब्द अरबी भाषा में
`अल्लाह' से `इल्लाहुम' के रूप में मिलता है. `तआल्लतु इलइया' के रूप में
`इलाह' से क्रियापद बन जाता है, जिसका अर्थ है ईश्वर की शरण लेना. कुछ
लोग इस क्रिया का अर्थ `सेवा कर ना' मानते हैं. `इलाह' का स्त्रीलिंग है
`इलाहह' , जिसका अर्थ है सूर्य. यूनानी हेरोडोटस सूर्य को
ईश्वर-पर्यायवाची मानता है.
कुरआन में एक दूसरा शब्द `रब्ब' मिलता है, जिसका अर्थ है `महान्' या
`स्वामी' (मालिक). वैसे तो `मेरा रब्ब', `तेरा रब्ब' में वह एकवचन है.
पर, `अरबाब' के रूप में बहुवचन भी मिलता है. यहूदी परंपरा में `रिब्बोनो
शेल ओलम' आता है, जिसका अर्थ है `जगत्-स्वामी', वैसे ही, अरबी में
`रब्ब-~उल-आलमीन' है. यों, `अल्लाह' या `अल-रब्ब' का प्रयोग इस्लाम-पूर्व
हो सकता है. सीरियाई ईसाई `अल्लाहा' शब्द अपने परम पूज्य के लिए प्रयुक्त
करते हैं. संत पॉल मानते हैं कि पैगंबर `अब्दल्लाह' (यानी अल्लाह का
पुत्र) और मक्का-निवासी अल्लाह का परिवार माने जाते थे. `या अल्लाह'
संबोधन से लगता है कि अल्लाह कभी नाम रहा होगा. हिब्रू-भाषा में आलाह और
अरबी में अला एक तरह का अव्यय है, जिसे प्रतिज्ञाओं में `से' के अर्थ में
प्रयुक्त करते हैं. पुराना शब्द `इल्ल' इकरारनामें के लिए भी आता है.
सफाहत-शिलालेखों में पाँच बार `ह' के साथ अल्लाह आता है--`सो, ओ अल्लाह'
के अर्थ में. स्त्रीलिंग में वही `सो, ओ, अल्लाह' के रूप में मिलता है.
यहाँ ऐसा लगता है कि किसी देवता-विशेष के लिए यह शब्द प्रयुक्त है.
ईश्वर-मात्र के लिए नहीं. `इल्लइह' सूर्यवाचक शब्द से `लाह' शब्द चमकने
के अर्थ में आता है. दक्षिण अरब के शिलालेखों में `शय्यिम' (आश्रयदाता)
शब्द आता है. कुरआन में ईश्वर की वकील (विश्वस्त, ट्रस्टी) भी कहा गया
है.
कुरआन में एक और शब्द `अल-रहमान' मिलता है, जिसका अर्थ है `दयालु' या
`रहम करनेवाला'. कई झूठे लोगों नें मसीहा के लिए भी इस शब्द का प्रयोग
किया, अत: इसे छोड़ दिया गया. मूर्त्तिपूजक आरमेनियाई शिलालेखों में यह
शब्द देवतावाचक है. `बिस्मिल्लाह' शब्द को `अल्लाह' और `अल्-रहीम' के बीच
में प्रयुक्त किया जाता है, ताकि शब्द का दुरुपयोग कोई न कर सके.
पूजाविधि में पुरानी अरबी के इबादह का अर्थ था `गुलाम का स्वामी के प्रति
दास्य-भाव.' अक्फा भी इसी सेवादारी के अर्थ में है. स्वामी की सेवा को
`हजर' भी कहा गया है--हुजूर, महजूर उसी के रूप हैं. ईश्वर के प्रति जो
वस्तुएँ चढ़ाई जाती थीं, उनमें अन्न और कपड़ा प्रधान था. `अल्लाह के घर'
पर अब भी चादर चढ़ाई जाती है. मक्का में बलि चढ़ाई जाती थी. अल्-उज्जा को
रक्त से लिंपित (मुखश्शाश) करते थे. परंपरा के अनुसार सोना, जवाहरात आदि
भी चढ़ाए जाते थे. `सादिन' (अच्छे कपड़े की चादर) और खजाने चढ़ाए जाते
थे.
अरबी में एक ओर `इस्म अध-धात्' ईश्वर के सार का नाम `अल्लाह' और दूसरी ओर
`अस्म अस्-सिफात' (ईश्वर के गुण) इनके लिए अलग-अलग नाम हैं. जब मुहम्मद
पैगंबर ने ईश्वर को `अर्-रहमान' कहा,तब अबू जहल नें पूछा--`जब ईश्वर को
एक नाम से पुकारना है, तब फिर यह दूसरा नाम क्यों? इस पर कुरआन में
(७.१७९) यह आयत है--ईश्वर की कई उत्तम पदवियाँ है, उनसे तुम उसे पुकारो,
और उनसे दूर रहो, जो ईश्वर के नाम को बिगाड़ते हैं.' यह बिगाड़ने वाले वे
लोग थे, जो `अल्लाह' से `अल्लात' और अ-अजीज से अल् उज्जा' बना देते
हैं. कुरआन (५३.१९) के अनुसार, ऐसा नाम बिगाड़ना बड़ा पाप है. कई नामों
के बारे में `अबू हुरैरा' ने ऐसा कही लिखा है कि मुहम्मद ने कहा है कि
ईश्वर के निन्यानब्बे नाम हैं, जो कोई एक भी नाम लेगा, स्वर्ग में प्रवेश
करेगा.' अल्-रहमान, अल्-खालिक, अल्-~हलीम, अल् जमील, अल्-हादी इत्यादि.
प्रार्थना करनेवाले की आवश्यकता के अनुसार ये नाम थे. कोई पापी उसे
`अल्-गफ्फार' कहकर पुकारता, तो कोई, जो रक्षा चाहता, अल्-रज्जाक. कोई
मार्गदर्शन चाहता, तो `अर्-रशीद' कहता. यों ईश्वर को `अश्श-शफी' (रोग दूर
करनेवाला) तो कह सकते थे, पर अल् तबी ब (वैद्य या चिकित्सक) नहीं.
यों, ईश्वर को जिस भी नाम से पुकारना हो, उसे `कुर्-आन-सम्मत' (तौकीफी)
होना चाहिए. जो अधिक कट्टरपंथी है, वे इस बात को अक्षरश: मानते हैं. और
लोग ईश्वर को `मुसब्बीब-अल्-असबाब' (कारणों का कारण) कहते हैं. तो कुछ
लोगों को `खुदा' इस फारसी शब्द पर आपत्ति है. वह अपने-आप में स्वयं अर्थ
में है. ऐसी ही अरबी में `बाजिब अल्-वुजूद' शब्द ईश्वरार्थी है. आईशा के
अनुसार, सूफी और दरवेश चाहे जिस नाम से ईश्वर को याद करते हैं, ये विशेषण
तो पैगंबरों और संतों के लिए हैं. इस प्रकार से ईश्वर-नामचर्चा पूरी हुई.
अब ईश्वर-संबंधी गुणों और सिद्धातों पर विचार करें. ईश्वर जड़ द्रव्य या
पदार्थ से परे, अदृश्य, असंवेद्य है. रेगिस्तान के निवासी होने के कारण
वे बड़े-बड़े आंधी-तूफानों के पीछे, मृगतृष्णों के आभासों के पीछे किसी
अदृश्य शक्ति को मानते थे. कुरआन ने अरबों की इस सहज विश्वासी प्रवृति को
एक परम तत्व की ओर केन्द्रित कर दिया. वह एक अनन्य, संगठित, वैयक्तिक
संकल्प था, जो सारे विश्व पर अपनी शक्ति और कृपा से छाया हुआ है. यही
एकेश्वरवाद इस्लाम की सबसे बड़ी देन है. मुस्लिम के अनुसार, यह देन
मानव-~जाति के लिए है. मुस्लिम के अनुसार, हिंदू बहुदेववादी है, यहूदी
धर्म में एकेश्वरवाद का विधान है, पर वे बाद में घर-घर परिवार इष्टों की,
सुनहरे बछड़ों की पूजा में लग गए. ईसाइयों का अपराध यह है कि उन्होंने
ईसा को भी खुदा बना डाला. कुरआन (३.७८; १९.९३) में कहा गया है : `वे कहते
हैं कि ईश्वर की कृपा से उसे एक पुत्र हुआ. अब यह बड़ी पापभरी बात कहीं
गई..... ईश्वर के लिए उसके पुत्र को होना उचित नहीं.' बार-बार कुरआन में
आता है: `तुम्हारा ईश्वर एक ईश्वर है....उसके सिवा और कोई ईश्वर नहीं.
(२.१५८,२५५).
अल्लाह सर्वशक्तिमान, सर्वज्ञानवान्, सर्वसृष्टिनिर्माता, नियंता और
सर्वसाक्षी है. कुरआन में कहा गया है: `तुम्हारे गले की नस से भी नजदीक
`वह' नहीं है क्या? तुम्हें अपनी आवाज उठाने की जरूरत नहीं; क्योंकि
तुम्हारी गुप्त फुसफुसाहट भी वह अच्छी तरह जानता है. वह तो तुम्हारे
अन्दर की सारी बातें जानता है, सब छिपी हुई बातें भी...उसे पता है कि
जमीन पर क्या है, समुद्र में क्या है; कोई पत्ता भी ऐसा नहीं गिरता, जिसे
वह नहीं जानता है; अँधेरे में जमीन के नीचे ऐसा एक कण भी नहीं है, कोई
ऐसी हरी या सूखी चीज नहीं है, जिसका पूरा पता उसे नहीं (६ : १२.५९).
इतना होने पर भी कुरआन में आज्ञा है कि `जो भी पाप करता है, वह अपनी
जिम्मेदारी पर' (४ : १११); `जो भी भटक जाता है, उसे भटकने की जिम्मेदारी
लेनी चाहिए. (१० : १०३)
डॉ. अब्दुल हक अन्सारी के अनुसार, `अल्-लाह' का ही अर्थ है पूजा, प्रेम
और आज्ञा-पालन का विषय, जो सारे विश्व पर राज्य करता है, प्रार्थना का
उत्तर देता है, बुराइयों से बचाता है, जरूरतें पूरी करता है, जो आँखों से
औझल है और ज्ञान से परे है. अल्लाह ने ही जन्नत और जहान को बनाया. वह
अकेला, स्वाश्रित स्वयंभू है. अन्य सब पदार्थ खन्क हैं. अल्लाह `अल्-बरी'
(न कुछ में से निर्माण करनेवाला) और अल्-बदी (आरंभकर्त्ता) है. इसका अर्थ
यह हुआ कि इस्लाम के अनुसार, स्रष्टा और सृष्टि में अंतर है. कोई भी
निर्मित वस्तु निर्माता का स्थान नहीं ले सकती. जो कुछ यहाँ निर्मित है,
वह उसी एक अल्लाह पर आलंकित है. सब आस्तित्व उसीके कारण है, चाहे स्थावर
हो या जंगम. उस एक निर्माता के अलावा और कोई निर्माता नहीं है. वही सबका
बनानेवाला है. वही सबका नियंता है.
अल्-फाराबी (मृ. १५० ईसवी) और इब्न सिना (मृ. १०३६ ईसवी) मानते हैं कि
यद्यपि सृष्टि का निर्माण यों हुआ हो फिर भी यह निर्मित अनंत काल तक चल
सकती है. ईश्वर इस सृष्टि की निर्मिति अनंत काल से करता आ रहा है. वह
अनादि है. अल्-किंदी (म. ८७३ ईसवी) और मिस्क वैह (म. १०३२) रूढ
धर्मशास्त्रियों के अनुसार यह मत है कि सृष्टि `काल' के अंतर्गत हुई ही
नहीं. काल स्वयं के साथ निर्मित हुआ. सूफियों में इन दोनों तरह की
धारणाएँ पाई जाती है.
यह भी कहा जाता है कि सृष्टि ईश्वरेच्छा पर आश्रित है. कुरआन `इराद'
(इच्छा) और `इख्तियार' (मर्जी या चुनाव) दोनों शब्द ईश्वर के संबंध में
प्रयुक्त करता है. इसपर से कई धर्मशास्त्रियों और मर्मियों ने यह अर्थ
लगाया कि ईश्वर का सृष्टि-कार्य स्वतंत्र और स्वेच्छा-प्रेरित है. अत:
इस्लाम कार्य-संबंध के जडवादी या भौतिकवादी विचार को नहीं मानता.
ईश्वर एक ऐसी शक्ति है, जो प्रथमपुरुष एकवचन में आदेश देती है,
अभिव्यंजना करती है. जैसे ईश्वर कहता है--`मैंने तुम्हें चुना है;' या
`मेरे सिवा और कोई ईश्वर नहीं है' इत्यादि. परन्तु, मुस्लिम-धर्मशास्त्र
के अनुसार, ईश्वर से व्यक्तिगत संबंध स्थापित किया जा सकता है. ईश्वर
`ज्ञान' का विषय नहीं. वह ज्ञान से परे है.
कुरआन के अनुसार, ईश्वर के अनेक नामों में अल्-बदूह (प्रेम करनेवाला),
अल्-रदूफ (दयालु), अल्-तव्वाब (कृपालु), अल्-हादी (मार्गदर्शक),
अल्-मोमिन (संरक्षक), अ-मुहैमिन (आश्रयदाता), अल्-सलाम (शांतिदाता)
आदि आते हैं. ईश्वर अल्-रहमान और अल्-रहीम दोनों हैं. उसकी रहम का उदाहरण
यह है कि वह पैगंबर दुनिया में भेजता है, जो कि अल्-दीन और शरिया अपने
साथ लाते हैं. उसकी रहम का एक दूसरा रूप है `अदल'. वह पुण्यात्माओं और
भक्तों को इनाम देता है: पापियों को दंडित करता है. ईश्वर की अच्छाई के
बारे में मुस्लिम-धर्मशास्त्रियों में दो मत हैं. एक के अनुसार, ईश्वर से
परे कोई नैतिक मापदंड है, जिससे उसकी अच्छाई मापी जा सकती है. दूसरे के
अनुसार, ईश्वर स्वयं परिभाषा के अनुकूल `शिव' यानी अच्छाई है. वही अच्छाई
का सबसे बड़ा मापदंड है. पहला मत मोतजलियों का, दूसरा आशारियों का है.
पहले मत को प्रतिपादित करने वाले थे इब्न तैम्या (मृ. १३२८ ई.), अबू
हनीफा (मृ. ७६७ई.) के अनुयायी, मतुरीदी आदि हैं. दूसरा मत तो पहले मत की
प्रतिक्रिया से निर्मित हुआ. एक तीसरा मत भी हो सकता है. कि अच्छाई या
बुराई, शिव या अशिव सापेक्ष हैं. इन्सान ज ब ईश्वर को अच्छा कहता है, तब
वह अपनी नजर से जो सबसे बड़ी अच्छाई है, उसी को उसमें पाता है. ईश्वर को
क्रोध (गजब अल्लाह) भी उसी पर गिरता है, जो ईश्वरनिर्मित नैतिक नियमों का
पालन नहीं करता या उसके विरुद्ध आचरण करता है.
कुरआन में ईश्वर को अल्-कबीर (महान्), अल् जलील (परम कांतिमान् राजसी),
अल्-मजीद (ऐश्वर्ययुक्त), अल्-जब्बार (पहुँच से परे) अल्-अली (उदात्त),
अल् कुदूस (परम पवित्र), अल्-अजीम (दिव्य) आदि कहा है. कुरआन में कई स्थल
हैं, जिसके अनुसार ईश्वर मनुष्य और सृष्टि से बढ़कर है. वह
परमपूर्णता-युक्त है.
ईश्वर के सिवा अन्य कोई नहीं, यह विश्वास `कलमा (निष्ठा के मंत्र) में
है. मुस्लिम यह विश्वास व्यक्त करता है कि ईश्वर एक है. यह `तौहीद' है.
यह केवल `इनाम' (विश्वास) ही नहीं, `इस्लाम' (जीवन-पद्धति) भी है. तौहीद
से उलटे `शिर्क' (ईश्वर से संपर्क) है, जो विश्वास और आचरण का विषय है.
`शिर्क' चार तरह की है--ईश्वर के अस्तित्व में गुणों में, शक्तियों में
और अधिकारों में. जो यह मानता हो कि अल्लाह के अतिरिक्त और ईश्वर है, वह
अस्तित्व में `शिर्क' है. ऐसे विश्वास इस्लाम-पूर्व मूर्तिपूजक अरबों में
और ईसाइयों में पाये जाते हैं. जब ईश्वर के अतिरिक्त किसी और में ईश्वर
के गुण आरोपित हो, तो वह गुणओं में शिर्क' है. और इसी तरह अन्य दोनों
`शिर्क' होते हैं.
बाद में, ईश्वर की एकता को उसके गुणों की अनेकता में समझने का यत्न किया
गया. ईश्वर की `धात' (मूल स्वरूप) और `सिफात' (गुण दि) में एक-~रूपता है
या वह दो भिन्न परिकल्पनाएँ हैं? यदि सार और गुण दो तत्व माने जाएँ, तो
ईश्वर की एकता की कल्पना खंडित होती है. यदि उसके गुण, जैसे ज्ञान,
शक्ति, वाणी को एक मान ले, तो उसका सार समानधर्मी होगा. इस प्रश्न के कई
समाधान धर्मशास्त्री, दानिशमंद, सूफी आदि देते हैं. हर समाधान की अपनी
कठिनाइयाँ हैं. इब्न तैम्या ने कहा कि मूल स्वभाव या `धात' और गुण या
`सफात' में एक विशेष संबंध है. इसलिए, तार्किक दृष्टि से जो दोनों में
अंतर बताया जाता है, वह सच्चा अंतर नहीं है. इसलिए गुणों की अनेकता से
ईश्वरत्व की अनेकता सिद्ध नहीं होती. ईश्वर-तत्त्व की `एक' मयता कोई गणित
की या तर्क की बौद्धिक एकता-मात्र नहीं है. वह तो एक ऐसी एकात्मता है, जो
अपने में अनेकता को समोती है और उनसे परे की अनन्यता है.
