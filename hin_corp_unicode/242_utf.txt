<ञिने आर्ट्स्><श्चुल्प्टुरे><ठितरि, ढ्र्. ं. ' ढ्र् ख्. घिरि><ंअड्ह्यकलेएन् भ्हर्टिय ंओओर्टिकल><१९९१><इस्ह्तविड्यलय फ्रकस्हन्><अरनसि><७४ - ७९><२१०३><ठितरि, ं. - ंअड्ह्यकलेएन् भ्ह्. ंओओर्टि - श्छ् - औ>

एलोरा की गुफा संख्या ३० से ३४ जैन गुफाएँ हैं जो एलोरा गुफा शृंखला के
अन्तिम छोर पर एक साथ बनी हैं. दिगम्बर सम्प्रदाय से सम्बन्धित जैन
गुफाओं की मूर्तियाँ नवीं और १० वीं शती ई. की हैं. एलोरा में जैन गुफाओं
और मूर्तियों के निर्माण का कार्य नि:सन्देह अमोघवर्ष प्रथम (८१९-८१ ईं.)
के काल में प्रारम्भ हुआ. गुफा संख्या ३२ इन्द्रसभा, गुफा संख्या ३३
जगन्नाथ सभा और गुफा संख्या ३० छोटा कैलाश के नाम से जाना जाता है. इस
गुफाओं की भित्तियों पर पाश्र्वनाथ (३१ मूर्तियाँ) और महावीर तीर्थकरों
की मूर्तियाँ बनी हैं. इनके अतिरिक्त बाहुबली गोम्मटेश्वर का अंकन विशेष
रूप से लोकप्रिय था, जिनकी १७ स्वतन्त्र मूर्तियाँ मिली हैं. इनके
अतिरिक्त अम्बिका यक्षी तथा सर्वानुभूति यक्ष की सर्वाधिक मूर्तियाँ हैं
(चित्र २३). साथ ही चक्रेश्वरी, पदमावती और सिद्धायिका यक्षियों की भी
कुछ मूर्तियाँ मिली हैं.
जैन गुफाओं में अधिकांश उदाहरणों में पाश्र्वनाथ और बाहुबली को
आमने-सामने दिखलाया गया है जो अर्थपूर्ण और सोद्देश्य हैं. दोनों को
कायोत्सर्ग मुद्रा में निर्वस्त्र और शान्त भाव से तपस्या में रत दिखाया
गया है. एक ओर पाश्र्वनाथ को पूर्व जन्म के पूर्व जन्म के बैरी मेघमाली
(या शम्बर) की तरह-तरह की यातनाओं (उपसर्गों) को सहते हुए अविचलित भाव से
ध्यान निमग्न दिखाया गया है और ऋषभ पुत्र बाहुबली की कठिन तपस्या का अंकन
हुआ है. बाहुबली इस सीमा तक तपश्चर्या में रत दिखाये गये हैं कि उन्हें
अपने शरीर से लिपटी लता-वल्लरियों और समीप ही विचरण करते हुए सर्प,
वृश्चिक आदि जन्तुओं एवं मृगों का तनिक भी भान नहीं था. इस प्रकार
पाश्र्व और बाहुबली दोनों कठिन तपश्चर्या के फलस्वरूप ही तीर्थकर न होते
हुए भी बाहुबली के एलोरा एवं देवगढ़ और खजुराहों जैसे स्थलों पर
तीर्थकरों के समान महत्व प्रदान किया गया. पाश्र्वनाथ के उपसर्गों के
विस्तृत अंकन में उनकी पुनरावृत्ति के बाद भी कलाकार ने अलग-अलग उपसर्गों
में आकृतियों एवं उनकी भाव-भंगिमाओं के अंतर द्वारा एकरसता का परिहार
किया है. पाश्र्वनाथ के उपसर्गों तथा बाहुबली के पाश्र्वों में उनके शरीर से लिपटी लता वल्लरियों को हटाती हुई विद्याधरियों
का अंकन पूरी तरह दिगम्बर परम्परा के अनुरूप और जैन ग्रन्थ हरिवंशपुराण
एवं महापुराण पर आधारित है. उल्लेखनीय है कि महापुराण के पूर्वभाग
आदिपुराण के रचनाकार जिनसेन अमोघवर्ष के समकालीन और उनके आचार्य भी थे.
एलोरा की जैन मूर्तियों, विशेषकर पाश्र्वनाथ और बाहुबली की कायोत्सर्ग
और महावीर की ध्यानस्थ मूर्तियों में बादमी और अयहोल की पूर्ववर्ती
चालुक्य मूर्तियों का स्पष्ट प्रभाव देखा जा सकता है. एलोरा में वस्तुत:
बादामी और अयहोल की जैन मूर्तियों का परवर्ती विकसित स्वरूप अभिव्यक्त
हुआ है जिनमें पहले की अपेक्षा विवरणों (उपसर्गों, यक्ष यक्षी,
प्रातिहार्य एवं बाहुबली के सन्दर्भ में सन्दर्भ में सर्प तथा मृग जैसे
जीव जन्तुओं का अंकन) में वृद्धि देखी जा सकती है. तीर्थकर मूर्तियाँ
पूरी तरह शान्त, निश्चल और योगी के ध्यान और तपस्या की मुद्रा को
अभिव्यक्त करती हैं. तीर्थकरों एवं बाहुबली की विशाल मूर्तियाँ हल्के
शरीरवाली और पतली दिखायी गयी हैं तथा परिकर की विभिन्न आकृतियों के
माध्यम से उनमें जीवन्तता का संचार किया गया है. पाश्र्वनाथ के साथ
छत्रधारिणी पद्मावती का छत्र अलग-अलग रूपों में दिखाकर कलाकार ने एक ही
विषय को विविध रूपों में अभिवयक्त करने की अपनी क्षमता को सफलतापूर्वक
प्रकट किया है. जैन गुफाओं में गुफा संख्या ३२ की मूर्तियों कला एवं
प्रतिमालक्षण दोनों ही दृष्टियों से सबसे अधिक महत्वपूर्ण हैं जिनमें
जीवन्तता और सहजता दिखाई देती है.
संक्षेप में राष्ट्रकूट मूर्तिकला की निम्नलिखित विशेषताएँ रही है.
उल्लेखनीय है कि चालुक्यों का राजनीतिक उत्तराधिकारी होने के बाद भी
राष्ट्रकूट कला परम्परा में सम्पूर्ण पश्चिमी भारत की पूर्ववर्ती शैली का
परवर्ती विकास दिखाई देता है. अजन्ता, एलोरा और औरंगाबाद तथा अन्य
क्षेत्रों से मिलनेवाली पूर्ववर्ती बौद्ध मूर्तियों में राष्ट्रकूट
मूर्तियों का पूर्वरूप देखा जा सकता है. इन केन्द्रों की राष्ट्रकूटों के
पूर्व की शैली अत्यन्त विकसित और एक प्रकार से स्वर्णयुगीन कला की सूचक
रही है, जिसका एलोरा और एलिफैण्टा में आठवीं शती ई. में राष्ट्रकूटों के
अन्तर्गत पुनर्जन्म हुआ. वासुदेव शरण अग्रवाल ने राष्ट्रकूट कला को पूर्व
मध्यकालीन कला का उदाहरण माना है जिसमें मध्यकालीन मूर्तिकला के तत्व
पूरी तरह प्रभावी नहीं हो पाये थे. इसी कारण एक ओर इनमें गुपतकालीन
मूर्तियों का ओज और भाव प्रक्षेपण की क्षमता थी और दूसरी ओर अलंकरण
तत्वों और प्रतिमालाक्षणिक विवरणों में हाथों की संख्या और उनके आयुधों
तथा सहायक आकृतियों की संख्या में वृद्धि हो रही थी. साथ ही शिल्प में
विषयवस्तु का भी विस्तार हो रहा था.
राष्ट्रकूटों ने विशाल पहाड़ियों को काटकर गुफाओं एवं मन्दिरों (कैलाश
मन्दिर) का निर्माण कराया, अत: स्वाभाविक रूप से इन गुफाओं में विशाल
आकारवाली मूर्तियाँ बनीं. एलिफैण्टा और एलोरा की महाकाव्य मूर्तियाँ इसका
उदाहरण हैं. ये मूर्तियाँ सामान्यत: १० से १८ फीट ऊंची हैं. एलिफैण्टा की
महेश मूर्ति आवक्ष प्रतिमा है जिसकी ऊँचाई १८ फीट है. विशालकाय मूर्तियों
की शरीर-रचना बलिष्ठ है और इनमें फैलाव के साथ ही देवोचित दृढ़ता का भाव
भी प्रकट हुआ है. मूर्तियों का विशालता के बाद भी अंग-विन्यास में
सन्तुलन बनाये रखने का पूरा प्रयत्न किया गया है. कुछ रूक्ष एवं स्थिर
भाववाली मूर्तियों (कैलाश मन्दिर की कल्याण-सुन्दर एवं महेश मूर्तियाँ)
को छोड़कर अन्य में शारीरिक विन्यास की दृष्टि से पूर्णता और अंगों के
भराव में निहित शारीरिक और देवपरक शक्ति और ऊर्जा को सफलता पूर्वक व्यक्त
किया गया है. मुखों एवं चेष्टाओं के माध्यम से विभिन्न भावों को अतिरेक
या अतिशय नाटकीयता के साथ अभिव्यक्त करने की चेष्टा की गयी है.
अपनी शारीरिक-रचना के कारण आकृतियाँ प्राय: स्वतन्त्र दिखाई पड़ती हैं,
किन्तु कहीं-कहीं स्थान के अभाव में स्थापत्यगत स्थिति अथवा घटनाक्रम में
आकृतियाँ बँधी हुई और स्थापत्य में समाहित और एक सीमित ढाँचे में निबद्ध
सी लगती हैं. मांसल मूर्तियाँ सन्तुलित शारीरिक गठनवाली तथा आध्यात्मिक
शक्ति को विभिन्न भावों से व्यक्त करनेवाली हैं. रूप और भाव समन्वय की
श्रेष्ठतम प्रवृत्ति जो गुप्त मूर्तियों में प्रारम्भ हुई उसका एलोरा की
कतिपय मूर्तियों में भी निर्वाह किया गया है. रामेश्वर गुफा की गंगा की
मूर्ति कैलाश मन्दिर की महिषमर्दिनी तथा रावणानुग्रह मूर्तियों पर पल्लव
शैली का प्रभाव रचना और लक्ष्ण दोनों स्तरों पर देखा जा सकता है. गंगा की
मूर्ति में दीर्घ सुडौल शरीर, केश-विन्यास की शोभा तिरछे कटिप्रदेश में
समाते हुए लम्बे पैर, सूक्ष्मकटि और लयात्मक पाश्र्वरेखा एवं सुकुमार
शरीर की सुनियोजित योजना, ये सब मिलकर अलौकिक दैवी सौन्दर्य की सृष्टि
करते हैं. उत्तर भारत की मिश्रित विशेषताओं द्वारा अलौकिक सौन्दर्य एलोरा
और एलिफैण्टा की मूर्तियों में साकार हो उठा है.
एलोरा की ब्राह्मण मूर्तियों में असीमित शक्ति और स्फूर्ति व्यक्त हुई
है. आवयवी रचना दृष्टि से बादामी की मूर्तियों के सामान राष्ट्रकूट
मूर्तियाँ भारी-भरकम और चौड़ी दिखायी गयी है, किन्तु निर्माण की दृष्टि
से शरीर-रचना में अपेक्षाकृत मृदुता और रेखाओं में स्पष्टता तथा सहज
घुमाव पूर्वकालिक श्रेष्ठ कला परम्परा का स्मरण कराती हैं. मूर्तियों में
गत्यात्मक ऊर्जा शरीर-रचना की अपेक्षा प्रभावी दिखाई देता है. विभिन्न
क्रिया-कलापों एवं भाव-भंगिमाओं में विषय के अनुरूप आकृतियों में ऊर्जा
शरीर के कुछ विशिष्ट भागों में केन्द्रित दिखाई देती है जहाँ से वह न
केवल सम्पूर्ण शरीर बल्कि पूरे दृश्य की गतिशीलता में अभिवृद्धि करती है
जो राष्ट्रकूट मूर्तिकला की एक विशेषता रही है.
देवता मनुष्य की अपेक्षा अलौकिक से दिखाई पड़ते हैं. इस विशेषता को
देवताओं के हाथों और आयुधों की संख्या में वृद्धि के माध्यम से वयक्त
किया गया है. एलोरा की अपेक्षा एलिफैण्टा की मूर्तियों में संवेगात्मक
उद्वेग या नाटकीयता कम दिखायी देती है. एलोरा की दशावतार गुफा की
नरसिंह, त्रिविक्रम और बराह तथा कैलाश मन्दिर की त्रिपुरान्तक, यमान्तक,
अन्धकारि और भैरव मूर्तियों में अद्भुत गति और क्रियाशीलता नाटकीयता के
स्तर पर अभिव्यक्त हुई है जो दर्शकों को सरलता से प्रभावित और उद्वेलित
करने की क्षमता रखती है. दशावतार मन्दिर की भैरव मूर्ति में शिव पूरी
निर्भीकता के साथ ऊर्जायुक्त दिखाये गये हैं. यह विशालकाय मूर्ति गजचर्म,
मुण्डमाला, सर्प, त्रिशूल तथा परिकर की कंकाल स्वरूपा भयंकर दर्शना रौद्र
काली की आकृति और देवता के खुले हुए मुख, बिखरे हुए केश तथा धँसे नेत्रों
के कारण पूरी तरह भय का संचार करती है. एलोरा और एलिफैण्टा में कलाकार
शिव महादेव की ऊर्जा और शिवत्व भाव को व्यक्त करने में पूरी तरह सफल रहा
है. शिव की तीनों शक्तियों--सृष्टि, स्थिति और संहार को एलोरा की
मूर्तियों में साकार रूप में अभिव्यक्त किया गया है. शिव के तीनों
भावात्मक परिवेश का जितना जीवन्त अंकन एलोरा में हुआ है उतना अन्यत्र
नहीं मिलता. शिव के संघाट स्वरूपों में एलोरा में केवल अर्द्धनारीश्वर
हरिहरपितामह की ही मूर्तियाँ मिली हैं. हरिहरपितामह मूर्ति में एक ही फलक
पर दशावतार पट्टों या सप्तमातृका फलकों के समान ब्रह्मा, विष्णु और शिव
की अलग-अलग चतुर्भुज आकृतियों का (गुफा संख्या १६) वाहन सहित अंकन
हरिहरपितामह मूर्तियों के नूतन शैली में निरूपण की शुरूआत थी जिसे
कालान्तर में खजुराहों तथा राजस्थान के कुछ उदाहरणों में उसी रूप में
स्वीकार किया गया. शिव की प्रधानता के बाद भी गणेश और कार्तिकेय की
अपेक्षाकृत कम मूर्तियाँ मिली है.
लगभग नवीं सती ई. के अन्त और उसके बाद की विशाल मूर्तियों में रूढिबद्धता
का आभास स्पष्टत: देखा जा सकता है. मूर्तियों की संख्या एवं आकार में
पहले की अपेक्षा वृद्धि हो गयी, किन्तु उनके भाव कुछ कुण्ठित से हो गये.
शिव के विविध रूपों में उनके संहार और अनुग्रह स्वरूपों की अधिक
मूर्तियाँ हैं जिनमें त्रिपुरान्तक, यमान्तक, गजान्तक, अन्धकारि, भैरव,
रावणानुग्रह, विष्ण्वानुग्रह तथा अन्य स्वरूपों में कल्याण-सुन्दर और
नटेश विशेष लोकप्रिय थे. विष्णु, शक्ति, ब्रह्मा, दिक्पाल, सूर्य, गंगा
और यमुना की मूर्तियों के अतिरिक्त आलंकारिक मूर्तियों में द्वारपालों,
शालभ़्अञ्जिका, पशु पंक्ति, शार्दूल एवं पुष्प रचना भी उल्लेखनीय है.
आनुपातिक अंगयोजनावाली महाकाय और गतिशील मूर्तियों में एलिफैण्टा की
महेश, कल्याण सुन्दर, अर्द्धनारीश्वर, लकुलीश तथा एलोरा की गुफा संख्या
१६ की रावणानुग्रह, त्रिपुरान्तक, कल्याण-सुन्दर, महिषमर्दिनी,
गजलक्ष्मी, रावण-जटायु युद्ध और दशावतार गुफा की नरसिंह, वराह एवं
त्रिविक्रम की मूर्तियाँ कलात्मक दृष्टि से विशेषत: उल्लेखनीय हैं. इन
मूर्तियों में कलाकार ने विभिन्न शारीरिक चेष्टाओं और मुख-मुद्रा द्वारा
मूर्तियों में सौभ्य, उग्र, प्रणय, अनुग्रह आदि विभिन्न भावों को
सफलतापूर्वक व्यक्त किया है. महाकाय होते हुए भी ये आकृतियाँ नियन्त्रित
स्वरूपोंवाली और कभी लम्बी और पतली तथा कभी मांसल और भारी शरीर-रचनावाली
बनायी गयी हैं. इनमें शारीरिक एवं आध्यात्मिक शक्ति का सुन्दर समन्वय हुआ
है. इस दृष्टि से एलिफैण्टा की महेश मूर्ति एवं एलोरा के कैलाश मन्दिर की
रावणानुग्रह मूर्ति सर्वाधिक महत्त्वपूर्ण है (चित्र १९,२१). महेश मूर्ति
में मध्य शान्त और सौम्य है, जबकि दाहिनी ओर का मुख मांस-पेशियों के
तनाव, ऐंठी हुई मूछों, फूली हुई नासिका, बड़े और बाहर निकले नेत्र तथा
जटामुकुट पर सर्प के अलंकरण के कारण स्पष्टत: उग्र या ओघर स्वरूपवाला
दिखाई देता है. बाँयी ओर से तीसरे मुख की मृदुता एवं शीर्षभाग पर पुष्प
का अलंकरण आकृति की नारी सुलभ कमनीयता या उसके उमा पक्ष से सम्बन्धित
होने का भाव व्यक्त करता है. इस प्रकार यह मूर्ति कलाकार द्वारा तीन
मुखों से तीन अलग-अलग भावों के सम्प्रेषण की क्षमता को वयक्त करती है.
ऐसे ही रावणानुग्रह मूर्ति में कैलाश पर्वत पर उमा सहित विराजमान शिव की
आकृति भव्य और ऊर्जायुक्त दिखायी गयी है, जबकि आसुरी शक्ति का प्रतीक
रावण अपनी सम्पूर्ण शरीरिक शक्ति द्वारा कैलाश पर्वत को हिलाने की निष्फल
चेष्टा करता हुआ दिखाया गया है (चित्र २,१). रावण के बैठने और कैलाश
पर्वत उठाने की मुद्रा से इस क्रिया में उसके सम्पूर्ण शारीरिक शक्ति के
लगाने का भाव सफलतापूर्वक व्यक्त हुआ है. पर्वत के किञ्चित् हिलने के
कारण गणों एवं अन्य आकृतियों को भयवश भागते हुए दिखाकर भय का संचार किया
गया है. इस मूर्ति में पार्वती की लता के समान तरंगित और इकहरे शरीरवाली
सुन्दर आकृति को पर्वत के हिलने के कारण भयवश सिमटकर एकदम से शिव के समीप
आते दिखाया गया है जो अत्यन्त मनोहारी है. दूसरी ओर शिव पूरी तरह शान्त
और अविचलित रूप में विराजमान हैं और दाहिने पैर के अंगूठे से पर्वत का
स्पर्श कर रावण की सम्पूर्ण चेष्टा को निष्फल करते हुए दिखाये गये हैं.
इस प्रकार इस मूर्ति में कलाकार ने एक साथ रावण की शारीरिक शक्ति, पर्वत
के किञ्चित् हिलने से पार्वती सहित अन्य आकृतियों में भय के संचार और
सर्वज्ञ महादेव के पूरी तरह श आन्त बने रहने के भाव को एक साथ समन्वित
रूप में श्रेष्ठतम स्तर पर अभिव्यक्त किया है. ये दोनों ही मूर्तियाँ न
केवल राष्ट्रकूट, बल्कि भारतीय मूर्तिकला के श्रेष्ठतम उदाहरणों में हैं.
रावणानुग्रह स्वरूप तथा कई अन्य मूर्तियों में विशाल आकारवाली सुन्दर
मूर्तियाँ शैली और निर्माण की दृष्टि से इकहरे बदनवाली और भारहीन तथा
पूरी तरह क्रियाशील दिखाई देती हैं. शिव की यह क्रियाशीलता कैलाश मन्दिर
की त्रिपुरान्तक, यमान्तक और अन्धकारि मूर्तियों में भी देखी जा सकती है.
एक ही विषय को कलाकार ने अलग-अलग दृष्टियों से अभिव्यक्त किया है, उदाहरण
के लिए कैलाश मन्दिर की ऊपर वर्णित रावणानुग्रह मूर्ति में रावण तथा
शिव-पार्वती की आकृतियाँ आकार में लगभग एक जैसी हैं, जबकि इसी मन्दिर के
दूसरे उदाहरण में भुवनेश्वर एवं पट्टडकल के पूर्ववर्ती उदाहरणों के समान
दशानन और विंशतिभुज रावण की आकृति को बड़ा तथा शिव-पार्वती को उपेक्षाकृत
आकार में छोटा दिखाया गया है. यह अन्तर स्पष्टत: दृश्य तथा कथा की
संयोजना के कलाकार की अद्भुत कल्पनाशीलता का परिचायक है. एक उदाहरण में
कलाकार ने सम्पूर्ण कथा दृश्य को ठीक अपने सामने प्रत्यक्ष रखकर प्रस्तुत
किया है, जबकि दूसरी शैली में कथा दृश्य को उसके वास्तविक क्रम के अनुरूप
दिखाया गया है. पर्वत पर विराजमान शिव-पार्वती को कलाकार ने ऊँचाई पर
रखकर एक दूसरी दृष्टि (पर्सपेक्टिव) से देखा है और रावण के सामने होने के
कारण उसे आकार में बड़ा दिखाया है.
दशावतार मन्दिर के समान ही कैलाश मन्दिर में भी शिव-पार्वती के विवाह से
सम्बन्धित कल्याण-सुन्दर मूर्ति का एक सुन्दर उदाहरण है. चतुर्भुज शिव और
द्विभुजा पार्वती की आकृतियाँ आकर्षक मुद्रा में खड़ी हैं. शिव का बाँया
हाथ पार्वती के कन्धे पर है और दाहिने में पार्वती का हाथ
(पाणिग्रहण-मुद्रा) है. पार्वती के कन्धे पर शिव का हाथ होना आश्चर्यजनक
और पूर्व तथा समकालीन मूर्तियों में सर्वथा अप्राप्य है. दशावतार मन्दिर
के समान परिकर में कई देवता (ब्रह्मा, विष्णु आदि) भी अंकित हैं. यहाँ
परम्परा के विपरीत पार्वती को शिव के बाँये पाश्र्व में निरूपित किया
गया है जो सप्तपदी में उनके घूमते हुए स्वरूप का अंकन माना जा सकता है.
पुरोहित के रूप में ब्रह्मा भी निरूपित हैं. पार्वती की लज्जावनत
मुखमुद्रा में नारी सुलभ सौन्दर्य और नववधू के संकोच का भाव सुन्दर है.
कैलाश के लंकेश्वर मन्दिर की उत्तरी दीवार पर उत्कीर्ण एक दृश्य में
रावण की तपस्या का सजीव अंकन हुआ है जिसमें रावण अपना सिर काट-काट कर शिव
को अर्पित करता दिखाया गया है. यह कथा शिव की उपासना के प्रति रावण के
आत्मत्याग और बलिदान के भाव की साकार अभिव्यक्ति है. योनिपट्ट पर स्थापित
शिवलिंग के समीप ही रावण के कटे हुए नौ सिर बने हैं और समीप ही रावण
बाँये हाथ से सिर पकड़े और दाहिने के खड्ग से अंतिम सिर भी काटने को
उद्यत है.
कैलाश मन्दिर में नृसिंह अवतार की कई मूर्तियाँ हैं जो विष्णु के
स्वरूपों में यहाँ विशेष लोकप्रिय था. दशावतार मन्दिर की मूर्ति में
नाटकीयता के साथ, किन्तु सजीव रूप में नृसिंह की गोद में पड़े असहाय
दृष्टिवाले हिरण्यकशिपु के मुख एवं मुद्रा में पीड़ा और अन्तिम क्षणों
में निरूपाय होने का भाव व्यक्त है. रौद्र स्वरूपवाले नृसिंह को तीक्ष्ण
नखों से असुर का उदर विदीर्ण करते हुए दिखाया गया है. मूर्ति में
हिरण्यकशिपु की बाहर निकली हुई अँतड़ियांॅ कथा के चरम बिन्दु की
अभिव्यक्ति है. प्रवेशद्वार की भीतरी दीवार की पल्लव शैली पल्लव शैली की
शरसन्धान की मुद्रा में महिषासुर (महिष की गर्दन एवं मानव शरीर) के साथ
युद्धरत सिंह वाहिनी महिषमर्दिनी की मूर्ति के अतिरिक्त कैलाश मन्दिर के
दूसरे उदाहरणों में सामान्यत: प्रचलित स्वरूपवाली महिषमर्दिनी की
आकृतियाँ बनी हैं. एक उदाहरण में चतुर्भुजा देवी दाहिने हाथ के खड्ग से
महिष देहधारी असर पर प्रचण्ड आक्रमण कर रही हैं. देवी का सिंह वाहन भी
पूरी तरह आक्रामक और सक्रिय है. मूर्ति में युद्ध की भीषणता और गतिशीलता
पूरी तरह व्यक्त है. महिष के गर्दन से मानव देहधारी असुर की आकृति निकल
रही है, पर उसके मुख पर स्पष्टत: पराजय की पीड़ा देखी जा सकती है.
कैलाश मन्दिर की त्रिपुरान्तक मूर्ति में ब्रह्मा द्वारा चालित रथ पर
शरसन्धान की मुद्रा में शिव की आलीढ़ मूर्ति बनी है जिसमें शरीर की
संपूर्ण शक्ति शरसन्धान-मुद्रा वाले करों में निहित प्रतीत होती है.
देवता की संहारक शक्ति की प्रचण्डता और आसन्न विजय को कलाकार ने
भाव-भंगिमाओं द्वारा स्वाभाविक अभिव्यक्ति दी है. ऐसे ही यामान्तक मूर्ति
में देवता की सारी शक्ति निहित है. सहमा हुआ मार्कण्डेय लिंग के समीप
बैठा है जबकि यम को हाथ उठाकर क्षमा याचना की मुद्रा में दिखाया गया है.
इस प्रकार तीनों कि यम को हाथ उठाकर क्षमा याचना की मुद्रा में दिखाया
गया है. इस प्रकार तीनों आकृतियाँ तीन अलग-अलग स्थितियों एवं भावों की
सूचक हैं जो कलाकार की भावाभिव्यक्ति की क्षमता की परिचायक हैं. ऐसे ही
अन्धकारि मूर्ति में भी शिव का संहारक रूप त्रिशुल के प्रहार से व्यक्त
हुआ है. दो हाथों में गजचर्म दिखलाकर अन्धकारि और गजासुर संहार मूर्तियों
के भावों को एकीकृत किया गया है.
एलोरा की गुफा संख्या २१ में पार्वती-परिणय का कथात्मक शैली में ओजस्वी
अंकन हुआ है. एक लम्बे विस्तृत दृश्य में पार्वती के पंचाग्नि तप, उनके
द्वारा छद्मवेश में आये हुए शिव की ग्राह से रक्षा, ब्रह्मा के द्वारा
पार्वती के पिता हिमवान से वैवाहिक सम्बन्ध की परिचर्चा और अन्ततोगत्वा
हिमवान द्वारा पार्वती का कन्यादान, इन विविध घटनाओं का बड़ा रोचक अंकन
है. उपर्युक्त आकृतियों के अतिरिक्त यथास्थान पार्वती की माता मैना,
विष्णु, इन्द्र गणपति, भृंगी तथा अन्य ऋषि परिचारक एवं गण आदि आकृतियाँ
उकेरी हैं. इस दृश्य के निरूपण में आगमों के स्थान पर पुराणों के विवरण
का निर्वाह किया गया है.
नारी मूर्तियों कि शरीर-रचना में पुरूष मूर्तियों की तुलना में मृदुता और
ब्राह्म रेखाओं में लयात्मक प्रवाह दिखाई देता है. नारी मूर्तियों में
पयोधरोंं एवं उदर भाग को उनकी भंगिमा के अनुरूप सुन्दर एवं स्वाभाविक रूप
में दिखाया गया है और नाभि को गहरा काटा गया है. स्त्री और पुरूष
आकृतियों में पैरों के निर्माण में स्पष्टत: अन्तर देखा जा सकता है. नीचे
के होठ अपेक्षाकृत मोटे, ठुड्ढी तीखी और छोटी ग्रीवा में स्वाभाविक मोड़
एवं नारी मूर्तियों में भी तथा आँखें पुरूषों की अपेक्षा लम्बी और तीखी
दिखायी गयी है. देव आकृतियों में प्रभामण्डल किञ्चित् अण्डाकार, तथा उदर
भाग वक्ष की तुलना में हल्का दिखाया गया है. आकृतियों के मुख अण्डाकार,
किन्तु नीचे की ओर कुछ चौकोर होते दिखाये गये हैं. मूर्तियों में स्वस्थ
शरीर तथा तरूण मुख दिखाया गया है. वस्त्र अल्प है, किन्तु उनमें अलंकरण
अधिक दिखाये गये हैं. शरीर के शेष भाग की तुलना में पैर कुछ बेमेल से
दिखाई देते हैं.
