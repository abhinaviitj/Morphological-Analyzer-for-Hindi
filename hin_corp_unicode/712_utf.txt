<ळिटेरटुरे><ळिट्टेर्स्/ढिअविएस्/श्पेएच्हेस्><श्हर्म, षम्विलस् ' आस्होक् ठ्रिपट्हि (ऐड्स्)><ंइट्र शम्वड्><१९९२><फरिमल् फ्रकस्हन्><आल्लहबड्><१८०-१८५><२००><श्हर्म, ष्-ंइट्र शम्वड् - ळ्ढ्श् - औ>

+
१२ अशोक नगर, ,
आगरा
३०-१-५८
प्रिय वकील साहब,
आपका कार्ड मिला. आपकी उम्र सौ साल बढ़ी, यह जान कर परम प्रसन्नता हुई. अब आप
किस पन्ने तक पहुँचे ? कचहरी फुर्सत लेने दे तो एक बार ज़रूर पढ़ कर अपनी राय
लिखियेगा.
यहां २५ जनवरी को-वसंत पंचमी और निराला जी के जन्म दिवस पर-~'समालोचक' का
उद्घाटन-समारोह सफल सम्पन्न हुआ. वृन्दावनलाल जी वर्मा ने सभापतित्व किया. बाबू
गुलाबराय ने उद्घाटन किया. आगरे के पत्र-~कार-प्रोफेसर-साहित्यकार, एम.पी.-सभी
उपस्थित थे. उपस्थित सज्जनों को पत्र की एक-एक प्रति भेंट की गई. दो-एक दिन में
तुम तक भी पहुंच जाय गा.
हां, जनाब कविता लिखूं गा लेकिन इस हाथ दे उस हाथ ले-का सौदा होना चाहिए. पहले
आप 'समालोचक' के लिए किसी उम्दा से विषय पर लेख भेजिये. उसके बाद मैं आपको
कविता भेजूंगा. पहले अंक में हमारे सभी बंदा परवर दोस्त खामोश रहे. नरोत्तम के
आलावा किसी की खामोशी जायज़ न थी. आप भी अपनी नाजायज़ हरकत से बाज़ आइए और
दिमाग को जरा जुम्बिश देकर फ्रोसे फर्माइये.
अबकी जाड़ा यों ही रहा. दो दिन हुए कुछ बूंदाबांदी हुई थी. उससे ज़रा खनक पैदा
हुई, धूप फिर अच्छी लगने लगी. धूप छांह में बैठे तुम्हें खत लिख रहे हैं.
बाल बच्चों को राम राम-
तुम्हारा
रामविलास
बांदा
८-३-५८
डियर,
इतना गुस्सा कि जैसे हम दुश्मन हों. खैर, माफ करो न. जब कुछ लिख ही नहीं पा रहा
तब कैसे कुछ भेजूं. फिर तुम्हारे पत्र के लिए कुछ परिश्रम से काम करना पड़ेगा.
न तो यहां पुस्तकें है, न तो यहां पुस्तकें हैं, न मेरे पास उतना 'भेजा'है.
जैसा कहो वैसा करूं.
लेकिन धैर्य रखो. जरूर कुछ-न-कुछ भेजूंगा. विलम्ब है, अंधेर न होगी.
यह पत्र न लिखता मगर मारे डर के कहीं और न खफ़ा हो जाओ, लिख, रहा हूं.
बन्दा परवर क्षमा बड़ेन को चाहिए. आप मौन तोड़ें. हम सिर झुकाये खड़े हैं.
कविताएं बन पड़ी हैं. भेज नहीं रहा कि कहीं आक्रोश में उन्हें भी बन्द ही न पड़े
रह जाना पड़े.
पत्नि पुत्रादि चैन से नहीं हैं. कोई न कोई कष्ट सबको है. मेरी तो मैं ही जानता
हूं. एक पत्र भेज तो दो जल्दी से.
वह नुस्खा मेरे पास नहीं है जो तुम्हें प्रसन्न कर दे. वह तो चंद्रबली सिहं को
मालूम था, उन्होंने उसी का प्रयोग किया है. तभी तुम पसीजे थे.
तु. सस्नेह
केदार
बांदा
१३.३.५८
मेरे डाक्टर,
पोस्टकार्ड आया. खैर-खबर मिली. नाराज नहीं हो. यह विश्वास हो गया है.
"समालोचक" का दूसरा अंक नहीं मिला. शायद न मिले. आपके सह सम्पादक जी का पत्र
लेख के लिए आया था. मैनें उत्तर तक नहीं दिया था.भला वे भी तो इंसान हैं. जरूर
अनसाए होंगे. जब कलम कुंठित रहती है तब सभी अपने कुठार लेकर धमकाते हैं. पर यह तो
फाग का छींटा. "बुरा न मानो होली है."
अपनी कविताओं के अंग्रेजी अनुवाद भेजूंगा, टाइप करा कर. देखना क्या कमाल किया है
उस अनुवादक ने जो मुझे २० वर्ष बाद बांदा के एक छोटे से घर में अज्ञात पड़ा
मिला गया है. अभी तारीफ क्या करूं. स्वयं निर्णय करना. जो दो कविताए तुमने
सूरदास की भेजी थीं न उनका भी उन्होनें अनुवाद कर डाला. खूब बन पड़ी है.
चन्द्रबली सिंह को भी भेजना है. तभी उन्हें भी भेजूंगा. याद है न,"कारे भारे
जूथ जलधर के" व "नारि को आंचल लै लै पौंछत हैं श्रमकन."
"निराला गूंज रहे हैं "नील डोर का हिंडोर चढ़ी पैंग रहता"+"नाचता पलकों पर
आलोक"+"उसी का नील-शयन यौवन"+"खुल गये गीतों के आकार" आदि-आदि. पत्र देना डियर.
तु. केदार
१२ अशोक नगर,
आगरा
८-४-५८
प्रिय केदार,
२० मार्च को मैं सपत्नीक दिल्ली जाने वाला था. अचानक पत्नी के अस्वस्थ हो जाने
से दो दिन तक रूक गया और २२ मार्च को अकेले ही गया. वहां 'आज-~कल' के विशेषांक
के लिए स्वर्गीय बरान्निकोव पर लेख लिखने का वादा करना पड़ा. उनके संबंध में
सामग्री लाया. यहां मेरे छोटे भाई अवस्थी की पत्नी बी.ए. परीक्षा की तैयारी के
लिए टिकी हुई थीं. २९ को लेख रवाना किया. ३१ को परीक्षार्थिनी ललित के साथ
जयपुर गईं. ५ अप्रैल आगरा यूनिवर्सिटी की परीक्षा पुस्तकों के अंक भेजने का
अंतिम दिन था. कापियां निपटाई. ६ ता. को मेरे साथ १५ वर्ष से काम करने वाले
अंग्रेजी विभाग के सहयोगी तारा सिंह का सहसा ह्रदय पीड़ा से देहांत हो गया. कल
उनका दाह कर्म हुआ. आज मैं लगभग महीने भर के पत्रों का उत्तर देने बैठा हूं.
आगे से मैं तुम्हें इस तरह कैफियत न दूंगा और न तुम फिर कभी मेरे खफ़ा होने की
बात लिखना.
अंग्रेजी अनुवाद मुझे अच्छे नहीं लगे. शायद मूल हिन्दी कविताओं की तुलना में न
जँचते हों. तुम अपनी कविताएं भेजो. यहां परिवार स्वस्थ है. आशा है, तुम्हारी
पत्नी और पुत्र अब ठीक होंगे.
तु. रामविलास
बांदा
११-४-५८
रात, ९ बजे
प्रिय डाक्टर,
पत्र मिला. हाथ में आते ही जैसे गुलाब खिल गया. क्या खूबसूरत लिखा-~वट है. लेकिन
गुलाब की महक नहीं है. तुमने अपना दिल तो खोला ही नहीं. केवल शब्दों के पंख
खुले हैं. भीतरी रंग और राग बोलती ही नहीं. अच्छा तो लो मैं ही कुछ काव्य-रस
प्रवहित करता हूं.
मुझे गर्व है उस केरल पर
पहली बार जहां खग्रासी तमचर हारे
भीति भार के अंधकार के ढहे कगारे
सूर्यमुखी आलोक-गरुण ने पंख पसारे
दहक उठे दाड़िम-विद्रुम-द्रष्टा अंगारे
उस केरल पर
वहां मुक्ति का केतन फहरा
धूसर धरती पर सोने का सागर लहरा
उस केतन-सा लहक रहा है जन-मन जीवन
उस सागर-सा लहर रहा है जन-मन जीवन
मुझे गर्व है और हर्ष है उस केरल पर
आशा के अरविंद खिले हैं जिसे केरल पर
तुम कहोगे ही कि कविता बोझिल है. डियर, बोझिल है जरूर है. लेकिन शिल्प में
विषय-वस्तु जो भरपूर है. भाषा भी दुभाषिये द्वारा समझ में आने वाली है. पर यह
तो मेरे संस्कारों का स्वरूप है. मैं करूं तो क्या करूं !
अब दूसरी चीज लो. यह तो बहुत सरल भाषा सी कृति है.
तुम मरी आवाज छीन लो
चाहे मेरा ह्रदय छीन लो
लेकिन इस धरती के
मेरे फूल न छीनो
जिन्हें देख कर मैं मनुष्य हूं
और चूम कर मैं आत्मा हूं-
खिली चांदनी रातों के
भीतर से निकली,
धुली, नहाई
हंसती, गाती और बोलती.
बस, हो गई. बहुत छोटी है. तुम भी कहोगे कि यह भी कोई कविता है. न हो, मेरी बला
से. लेकिन ऐसा कोई अनुभव तो करे. मैं समझता हूं कि यह सीधी सादी कुदरती कविता
है. जी हां आपको एतराज न होना चाहिए. ज़रा प्यार से इसे पढ़ो और फिर कुछ
कहो-सुनो.
अच्छा लो एक तीसरी रचना. तुम भूखे होओगे. रोटी की ही बात सुनो.
रोटी के पैदा होते ही
बुझी आंख में जुगनू चमके
और थका दिल
फिर से हुलसा;
जी हाथों में आया,
और होठ मुसकाये,
घर मेरा वीरान वीरान पड़ा
आबाद हो गया.
कैसी है रोटी ? बड़ी मजेदार है न ! अब भी पेट न भरा होगा. अच्छा तो लो चौथी
सुनो-
तुम भी कुछ हो
लेकिन जो हो
वह प्रकाश में लगी गांठ हो
जिसको कलियां खोल रही हैं
पेड़ों के भीतर से निकलीं.
यह तुम्हें पसन्द न आई होगी. प्रकाश में गांठ लगने की बात गले से न धंसेगी.
कलियां भी गांठ कैसे खोलेंगी ? सब ठीक है. पर हम इसका उत्तर न देंगे. हम कवि
हैं न ? तुम लोगों ने सिर पर चढ़ा दिया है न ? अब हमारी बेव-~कूफी भी देख लो.
मगर जनाब समालोचक जी यह सच्ची कविता है. यह रोटी खाने के बाद, भरे पेट से निकली
है. इसमें वह कविता है जो किसी कवि की कविता में नहीं है. और अगर यह कूड़ा भी
हो तो हमें दाद दीजिये कि हम ऐसी चीजों की भी खूब सराहना करा लेते हैं और नयी
कविता वालों से सिर झुकवा लेते हैं.
मैं भूल गया कि तुम अवकाश से हो. इस समय तो एम्प्ट्य् मिन्ड् इस् डेविल्'स् तोर्क्स्होप् की
कहावत के शिकार होगे. मैं तुम्हें इसी डेविल्'स् तोर्क्स्होप् की कविता भेज रहा हूं.
वह है-
कितना प्रिय है शशि का दर्पण
जो गिरी गन पर-
वन पर गिर कर,
और हवा के झोंके खा कर
कभी न टूटा
बना हुआ है पूर्ण अनूठा-
लिये हुए तसवीर हमारी
और तुम्हारी !
कैसा बचकाना ख्याल है. रोमांटिक भी नहीं है. केवल कुलबुलाहट है.
लेकिन देखो तो यार. अभी हम जवान हैं. इस अधेड़ उम्र में भी २४ के हैं. अगर यह भी
बुरी लगे तो गाली न देकर अपने इस बिगड़े दोस्त को सही रास्ता दिखा देना. क्या
करूं, कलम तो है. वेकाबू हो जाती है.
अच्छा तो चलते-चलते एक और बेवकूफी देख लो. वह यों
है-हंस है आकाश
धरती सेब है,
और यह दोनों सनातन सत्य हैं
आदि में थे और अब भी आज हैं
और आगे भी रहेंगे
शेष चाहे कुछ नहीं बाकी रहे.
यह बुद्धि विपरीत हंस और सेब हैं. इन्हें देख कर, छु कर मजा लो. मगर ज्यादा
अर्थ न भरना वरना हंस कुछ और हो जायगा और सेब मिल्टन का सेब हो जायेगा-पतन का
करण.
अब मज़ाक हो चुका .
अब बताओ कि यह कविताएं हैं भी या नहीं ? और अगर हैं तो क्यों और अगर नहीं तो
क्यों नहीं ? फिर ऐसी कविताओं का मूल्य क्या है हमारे इस युगीन जीवन में ? मुझे
ये प्रश्न बहुत सताते हैं. जवाब दे लेता हुं परन्तु फिर भी यही प्रश्न उठते
रहते हैं ? सविस्तार उत्तर दोगे ? बीबी [बीवी] प्रयाग गयी हैं. अकेले हैं.
कचहरी है और कविता का चरखा है. यह हो विरस और सरस का यह योग और भोग.
समालोचक मिल गया है. लोगों की शिकायत है कि गेट अप नहीं सुन्दर. कुछ इन लोगों
का भी ख्याल रक्खो. त्रिलोचन पर लेख चन्द्रबली ने भेजने को कहा था. न भेजा
क्या ? अभी तक नहीं निकला. क्या कारण है ?
अपने राम अमृतलाल नागर का [व्यंग]-विनोद एन्जोय् नहीं कर सके. न जाने हममें कुछ
कमी है या उनमें. क्या घटिया माल ला कर सामने पटक दिया है. वह तो जानदार आदमी
हैं. उन्हें लिखो कि कुछ करतबिया पैंतरे दिखायें. इस घिसिर-पिसिर [से] कुछ काम
न चलेगा. इस बार तुम्हारा भी कोई ठोस लेख नहीं है. 'कला का माध्यम' जैसा देते
चलो. मैं पढ़ कर अपनी अकल दुरुस्त करता चलता हूं. पता नहीं वह दुरुस्त अकल मेरी
कविताओं से भी झलकती है या नहीं ?
दिल्ली घूम आये. चलो अच्छा किया तुमने. हम तो भाड़ के चने हैं और उसी के लिए
बने हैं. यहां कहां सैर-सपाटा बदा है. घर से कचहरी कचहरी से घर. फिर बिस्तर. यह
भी खूब सेट जीवन है. जरा भी तबदीली नहीं है. मगर यह, कोई अच्छा जीवन नहीं है.
शायद इस तरह पड़े-पड़े मैं पुराना न पड़ जाऊं ? पर किया भी क्या जाए ? हम तो
की हैं कुरसी में लगे हैं. जब वह टूटेगी तब शायद फेंक दिये जायें. अभी तो
भाग्य पलटने की कोई सूचना नहीं है.
