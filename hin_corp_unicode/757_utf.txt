<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><ख्होलि ण्.><खुन्टि><१९८८><अम><णेत् ढेल्हि><५७-६१><३२२०><अम-खुन्टि><ढेएप आगर्तल्>

पांडु कुंती और माद्री को ब्याह कर तो ले आया था, लेकिन हर बार वह संसर्ग के
नाजुक क्षणों में शिथिल पड़ जाता था. अपनी इस पराजय से मुंह छिपाने के लिए हर बार
वह दिग्विजय पर निकल गया था.लेकिन इस बार उसकी दोनों पत्नियां भी मन ही मन कुछ
ठान कर बैठी थी-पांडु हस्तिनापुर लौट आया.
कुंती ने सुना कि सम्राट के हस्तिनापुर लौटने पर उन का अत्यंत भव्य स्वागत हुआ
है. उन के साथ अपार धन आया है, और वे पराजित राजाओं के सैनिकों का भी एक विशाल
समुह अपने साथ लेकर आए हैं. अब कौरवों की सेना और भी सशक्त और समर्थ हो गई है...
नगर में अनेक उत्सव हो रहे थे.
सम्राट पितृव्य भीष्म को मिलने गए. माता सत्यवती से मिलने गए. अपनी माता से मिलने
गए. अपने भाइयों-धृतराष्ट्र और विदुर से भी मिलने गए. सब को उन्होने अपार धन और
अमित प्रसन्नता दी... किंतु न उन्होंने कुंती को कहीं बुलाया और न कुंती कहीं
गई...
जाने कुंती को क्या हो गया था. उस के मन में एक बार भी नहीं आया कि इतनी लंबी
अवधि के पश्चात लौट कर आए हुए अपने पति को कहीं किसी गवाक्ष से देख तो ले, कहीं
अपनी एक झलक भर उसे दिखा तो दे. लगता था , जैसे वह संवेदन-शून्य हो गई है. उस के
साथ जैसा व्यवहार किया गया, उस से उसको कोई विरोध नहीं है, और भविष्य में जैसा भी
व्यवहार किया जाएगा. उस का भी कोई प्रतिवाद नहीं करेगी.
कुंती किसी भी स्थिति में जी सकती है, वह किसी भी स्थिति में जी लेगी. जो अपने
माता -पिता से दूर,एक स्नेहशील किंतु कठोर अनुशासनप्रिय व्यक्ति के घर में , उस
की प्रत्येक आज्ञा मानकर भी उल्लसित मन सें रही. जिस ने दुर्वासा जैसे औघड़ और
विक्षिप्त ऋषि को अपनी प्रत्येक इच्छा का दमन करके भी प्रसन्न रखा, जिस ने
कुंतिभोज की मर्यादा के लिए अपना समस्त वात्सल्य दान कर दिया और कष्ट की
अभिव्यक्ति के रूप में एक लंबा नि:श्वास तक नहीं छोड़ा, वह कुंती पांडु-पत्नी के
रूप में भी जी लेगी- उपेक्षिता पत्नी, परित्यक्ता पत्नी, अपमानिता पत्नी...
शायद विधाता ने कुंती को कुछ ऐसे ही परिक्षणों के लिए जन्म दिया है. वह सरिता की
सृष्टि करता है, जो स्वेच्छा से उन्मूक्त रूप में कहीं भी उल्लासपूर्वक वहती रहे.
तो उन शिलाओं का भी निर्माण करता है. जो उस धारा के दबाब में अनवरत घिसती रहे,
पिसती रहें और बालू का कण बन कर भी लगातार धारा की इच्छा के अनुकूल इधर से उधर
भटकती रहें... विधाता की मानवसृष्टि में कदाचित, उस शिला का कर्म्य कुंती को हो
सौंपा गया है...
और राजमाता अंबालिका भी तो जाते-जाते यही कह गई थी कि उस का पति कितनी ही
विजयों से अलंकृत क्यों न हो, कितना ही धन जीत कर क्यों न लाए, वह सदा कंगाल ही
रहेगी...वे अधिक जानती है, अपने पुत्र को न जानती होती, तो ऐसी बात कहने के लिए,
क्यों आती ? कितनी दुखी थे वे ... अपने लिए ? या कुंती के लिए?...
पर ऐसी बंध्या मन:स्थिति में भी कुंती का ध्यान माद्री की और गया: क्या पांडु
उसके कक्ष में गए हैं ? वह कुंती से अधिक कमनीय है, शुल्क चुका कर लाई गई है, और
वह मानती है कि वह कुलीन भी है...क्या इन बातों का प्रभाव पांडु पर भी है ?...
पर यह प्रश्न उस ने किसी से पूछा नहीं...और न ही दासियों, परिचारिकायों तथा
प्रतिहारिणों के वार्तालाप में कहीं माद्री का नाम आया...
संध्या के अंतिम चरण में, जब अभी पूर्ण अंधकार नहीं हुआ था, कुछ दासियां दौड़ती
हुई आई,"महारानी ! महाराज पधार रहे हैं."
कुंती को विश्वास नहीं हुआ ! क्या पांडु के सारे कार्य समाप्त हो गए ? क्या उसे
कुंती का स्मरण हो आया ? क्या सचमुच उसे कुंती से कोई लगाव है ? वह उस से प्रेम
करता है ? अपनी दिग्विजय में भी कुंती का ध्यान उसे आया होगा ?...
कुंती का मन कहीं द्रवित हो गया... उसे लगा इस सूचना मात्र से ही, पांडु के
विरूध्द उस के मन में जन्मा आक्रोश, विरोध, उपालम, परिवाद... सब कुछ धुल गया है.
वह कदाचित जिज्ञासावश भी उस ने पूछना नहीं चाहती थी, कि उस ने अब तक कुंती से
ऐसा व्यवहार क्यों किया ?... होगी उस की कोई बाध्यता ...कौन बाध्य नहीं है ?
कुंती ही क्या स्वतंत्र रही है अब तक ? अपने मन का कर पाई है? या जो कुछ किया है
उस ने, वह सब उसकी अपनी इच्छा थी ?...
एक बार पांडु आ जाए. कुंती उसे अपनी खुली बांहों में स्वीकार करेगी. कुंती के
पास बहुत उदार हृदय है. वह बहुत कुछ क्षमा कर, नए सिरे से संबंधों को आरंभ कर सकती
है...
दासियों नें ठीक सूचना दी थी. पांडु कुंती के प्रासाद में आ रहा था. जैसे-जैसे
वह निकट आता जा रहा था, दास दासियों का कोलाहल बढ़ता जा रहा था. उन का सम्राट,
बहुत दिनो के पश्चात राजधानी में लौटा था. वह विजयी होकर आया था. धन-संपत्ति और
ऐश्वर्य ही नहीं, नया क्षात्र-तेज भी अर्जित करके आया था.
अंततः पांडु ने कुंती के कक्ष में प्रवेश किया. कुंती उसके स्वागत में उठकर खड़ी
हो गई किंतु उस की समझ में तब भी नहीं आया कि उसे शिष्टाचारवश, देश के राजा और
अपने पति की वंदना और अभ्यर्थना करनी थी या पत्नी के रूप में ,प्रेम, काम, आदर,
सम्मान तथा आत्मीयता के साथ सहज रूप से अपनी वाणी,भंगिमा, और स्पर्श से अपना
हर्ष प्रकट करना चाहिए था, या फिर विरहणी प्रिया की रूप में परदेश से लौटे कांत
के कंठ में झूल जाना चाहिए था...वह कुछ समझ नहीं पा रही थी. आज तक उसे न किसी ने
बताया था , और न उस का अपना मन तय कर पाया था, कि इस घर में उस का स्थान क्या
है ? उस का अधिकार क्या है ?
"कैसी हो कुंती ?"
पांडु की दृष्टि झुकी हुई नहीं थी. पहली रात कुंती को छोड़ जाने का अपराध-बोध भी
नहीं था...लज्जा, ग्लानि,पश्चताप , संकोच... कुछ नहीं था उस की आंखों में. उस
कि आंखों से अखंड आत्मविश्वास झांक रहा था, और आनन पर तेज और अधिकार दिपदिपा रहे
थे...
कुंती को लगा : पांडु सचमुच सुदर्शन है. सांचे में ढ़ला-सा उस का पुष्ट शरीर,
तेजस्वी आंखें, आकर्षक मुखमुद्रा, पीत होने तक की सीमा का गौर-वर्ण, और राजसी
अधिकार तथा वैभव का झिलमिलाता प्रकाश... सब कुछ मिला कर किसी भी युवती के लिए
पांडु आकर्षक था...
"पधारिए !" कुंती इतना ही कह पाई.
पांडु सहज रूप से बैठ गया, "बहुत दिनों के पश्चात लौटा हूं न हस्तिनापुर में, सब
कुछ बड़ा अच्छा और आकर्षक लग रहा है. नए-नए क्षेत्रों, देशों में घूमने में अपना
सुख तो होता है, किंतु अपने देश जैसा आकर्षण कहीं नहीं हो सकता...'
"मैं आप के भोजन की व्यवस्था करूं ? " कुंती को इन बातों में कोई रुची नहीं थी.
भूगोल की जिज्ञासाएं नहीं थीं, उस के मन में. न वह देश-~विदेश के यात्रा- विवरण ही
सुनना चाहती थी. उस का मन तो जैसे अपना और पांडु का संबंध स्थिर करने के लिए तड़प
रहा था. पांडु उस के सामने अपना मन खोल कर रख दे. क्या सोचता है वह उस के विषय
में ? क्या अपेक्षाएं हैं उस की ?
"हां ! भोजन यहीं करुंगा ! तुम्हारे साथ !"
कुंती के ताप पर जैसे किसी ने चंदन लेप कर दिया. उसके इतने दिनों की प्रतीक्षा
सार्थक हुई थी...
दासी को कुछ आदेश देकर कुंती ने स्वयं अपने हाथों से चौकी पांडु के मंच के
सम्मुख रखी. और एक छोटा मंच लेकर वह पांडु के सम्मुख बैठ गई.
"कभी मुझे स्मरण कर आप का मन उदास हुआ ? कभी मुझ से मिलने की इच्छा
हुई...?..."कुंती की आंखों में एक चमक कौंध गई.
"युध्द में किसे अवकाश होता है, इन बातों का." पांडु जैसे अपने युध्दावेश में उठ
खड़ा हुआ,"कोई एक छोटा-मोटा युध्द नहीं लड़ा है मैंने ! युध्द पर युध्द. दिग्विजय
इसी का नाम है, सैनिक लड़ते हैं, विश्राम करते हैं, थकते हैं, घायल अथवा अस्वस्थ
होतें हैं, किंतु राजा केवल लड़ता ही लड़ता है. न वह थक सकता है, न अस्वस्थ हो
सकता है. एक बार राजा शिथिल पड़ जाए, तो सैनिक तो युध्द करना ही नहीं चाहते..."
उस ने रुक कर कुंती को देखा, जैसे अपनी बात और भी प्रभावशाली ढंग से कहना चाहता
हो,"मैंने इन सारे राजाओं को दिखा दिया है कि क्षत्रिय किसे कहते हैं, और युध्द
क्या होता है. ये लोग तो समझते हैं कि सिर पर किरीट रख लेने और कटि में खड़ग बांध
लेने से ही कोई राजा हो जाता है...राजा बाद में होता है, योध्दा पहले होता.तुम
समझ सकती हो कि भैया धृतराष्ट्र को राजा क्यों नहीं बनाया गया..."
दासियां भोजन लेकर आ गई थीं,पांडु को यह व्यवधान निश्चित रूप से अच्छा नहीं लगा
था. भोजन से अधिक रुचि उसे अपनी बातों में थी... कुंती समझ रही थी, इन बातों से
पांडु का अहंकार स्फीत हो रहा था. कुछ लोग अपनी जिव्हा से स्वादेंद्रिय का नहीं.
वाकेन्द्रिय का ही काम लेते हैं. पांडु भी शायद उन्हीं में से था... पर कुंती
को उसकी इन बातों में तनिक भी रुचि नहीं थी. वह राजा के अहंकार को पुष्ट करने की
नहीं, उस से तादात्म्य स्थापित करने की इच्छुक थी. यदि पांडु उस से अपने मन की
बात करता, अपने राग-द्वेष को प्रकट करता, उसका सुख-दुख सुनना चाहता... तो शायद
वह रात भर बातें ही करती रहती, एक बार भी उसे भोजन याद नहीं आता...
कुंती ने अपनी ओर से कोई असुविधा नहीं जताई, न हीं उस ने दासियों को वहां से
शीघ्र हटाने की कोई आतुरता दिखाई. अत्यंत धर्य से उस ने दासियों के हाथों से थाल
लेकर, स्वयं एक-एक वस्तु पांडु की थाली में परोसी. साथ-ही-साथ वह कुछ-न-कुछ
पूछती भी रही. पांडु "हां,""न" में अपना उत्तर भी देता रहा, किंतु स्पष्ट था कि
उस की उस में तनिक भी रुचि नहीं थी, और वह चाहता था कि यह व्यवधान शीध्र दूर हो,
और वह अपनी बात कहे.
अंतत: दासियां हटीं. कुतीं ने पांडु से भोजन करने का अनुरोध किया.
पांडु ने अपना हाथ बढाया अवश्य, किंतु हाथ को कोई जल्दी नहीं थी.
वह बोला. "राजा तो भैया धृतराष्ट्र भी बन सकते थे किंतु वे योध्दा नहीं बन सकते
थे. जन्मांध व्यक्ति कैसे तो युध्द-क्षेत्र में जाएगा और कैसे युध्द करेगा. एक
तो वह शस्त्र चला ही नहीं पाएगा, और यदि चलाएगा भी तो अपनी ही सेना का संहार
करेगा." पांडु हंसा,"इसीलिए वे हस्तिनापुर में बैठ हुए भी, राज्य की केवल देखभाल
कर सकते हैं, राजा नहीं हो सकते, और मैं देश-विदेश में योध्दा के रूप में अपनी
धाक जमाता हुआ हस्तिनापुर का सम्राट हूं..."
"हां ! बहुत वीर है आप !" कुंती ने थोड़ी खीर और परोस दी.
पर शायद पांडु की अभी इस चर्चा से संतुष्टि नहीं हुई थी. बोला, "पांचालों का तो
अब साहस ही नहीं होगा, कभी हमारी ओर आंख उठाने का.द्रुपद बहुत समझता था अपने आप को.
कह दिया उसे यह मत समझना कि पितृव्य भीष्म वृध्द हो गए हैं, तो अब हस्तिनापुर
में कोई योध्दा ही नहीं रहा. पांचाल का सारा गोधन हांक लाया हूं. मुझे किसी ने
कहा कि वे समझते हैं कि इन सारे कार्यो के लिए मुझे पितृव्य उकसा रहे हैं, इसलिए
वे उन से अपनी शत्रुता बांधे बैठे हैं. समझते हैं कि एक वृध्द भीष्म का वध कर
देंगे तो सारा कौरव बल समाप्त हो जाएगा." पांडु उच्च स्वर में हंसा, "मूर्ख यह
नहीं जानते कि कुरुओं की पीढियां योध्दाओं से बनी हैं. एक पीढी के समाप्त हो
जाने से..."
"आप के पुत्र भी वीर ही होंगे ." कुंती ने उस की बात बीच में ही काट दी, "उन्हे
भी आप यही सिखाएंगे कि वे द्रुपद के पुत्र से युध्द करे..."
"हां ! "पांडु जैसे बिना सोचे-समझे बोल गया.
किंतु कुंती स्पष्ट देख रही थी कि पांडु का उत्साह वैसे ही बुझ गया, जैसे एक
फूंक से दीपक की लौ बुझ जाती है.
कुंती के मन में आवेश-सा उठा.बहुत कुछ था उस के कहने को... किंतु जैसे उस ने
स्वयं को थाम लिया: कुछ कहने का अवसर नहीं था यह. रूठा पति एक लंबी अवधि के
पश्चात घर लौटा हो तो ऐसा कुछ कहना, फिर से रूठने का बहाना बन जाता है. आज वह
पति को केवल रिझाएगी, मनाएगी, आमंत्रित करेगी...उपालंभ फिर कभी सही...
पांडु ने थाली परे सरका दी. कुंती ने दासी को बुलाना आवश्यक नहीं समझा. स्वयं ही
हाथ धुला दिए.
पांडु उठकर पलंग पर आ बैठा.
कुंती ने द्वार पर खड़ी दासी को संकेत दिया,"बर्तन उठा कर ले जा. और देख, हमारे
एकांत में विघ्न न पड़े."
"तुम नहीं खाओगी ?" पांडु ने पूछा.
"आप के दर्शन ही मेरी भूख मिटाने के लिए पर्याप्त हैं."
पांडु ने विशेष आग्रह नहीं किया. उस ने कुंती की इस भावात्मक उक्ति को जैसे तथ्य
के रूप में ही स्वीकार कर लिया था.
कुंती आकर पलंग पर पांडु के निकट बैठ गई.
पांडु ने उसे देखा, "तुम्हारा वर्ण कुछ फीका पड़ गया हैं. क्या मेरी अनुपस्थिति
में बहुत चिंता करती रही हो ?"
कुंती को लगा, पांडु के आने समय से वह इसी वाक्य की प्रतीक्षा करती रही थी. उस
का मन कुछ रीझा. रीझी आंख से बोली,"आप युध्द करने जाएंगे, तो चिंता नहीं होगी
मुझे ?"
"योध्दाओं की पत्नियां चिंता करने लगी, तो पति निश्चिंत होकर लड़ेगा कैसे ?"
"तो योध्दा की पत्नी उस से प्रेम भी न करे ?" कुंती के नयनों में निमंत्रण था.
"वीर पुरुष का जीवन एक बड़ी विकट समस्या है,"पांडु की आंखे में उत्तेजना का मद
छलकने लगा,"एक ओर शत्रु खड़ग का वार करते हैं और दूसरी और सुंदरियों के कटाक्षों
के बाण .किस-किस से बचाए कोई अपने-आप को."
"कवच पहन कर क्यो नहीं आए ?" कुंती हंसी, "बाणो से रक्षा का तो वही एक साधन
है."
"कवच पहन कर आऊं तो हृदय कवच को ही कोसेगा, कि इन बाणो को मुझ तक आने क्यों
नहीं देते..."
पांडु के शब्द जैसे आवेश में लड़खड़ाने लगे थे. उसका रक्त जैसे मस्तिष्क को चढ़ने
लगा था. चेहरा रक्तिम हो गया था, और आलिंगन इतना कस गया है की सांस रुकने लगी
थी.
"ऐसे तो मेरे दम घुट जाएगा वीरवर! उस ने मुस्कराने का प्रयत्न किया,"आप अपनी
प्रिया से प्रेम निवेदन कर रहे है या किसी शत्रु का अस्थिभंजन कर रहे हैं."पांडु
ने कोई उत्तर नहीं दिया. उस की उत्तेजना की यह कौन-सी स्थिति थी, कुंती समझ नहीं
पाई उस की आंख जैसे अपने गोलकों से बाहर निकल पड़ रही थीं. और उनमें काम का मद
नहीं था यातना के स्पष्ट संकेत थे...और तभी उस का आलिंगन एक दम शिथिल पड़ गया.
"क्या हुआ? कुंती के स्वर में चिंता थी.
पर पांडु कुछ बोला नहीं . उस की उत्तेजना क्लांति में परिणत हो गई थी और वह
सर्वथा नि:शक्त-सा पड़ा हांफ रहा था.
"क्या हुआ ?" कुंती ने फिर पूछा, और उसे अपनी भुजाओं में लेने का प्रयत्न किया.
पांडु ने उसके हाथ झटक दिये. कुछ बोला नहीं. अपने ही हाथों से उस ने अपना वक्ष
भींच लिया, जैसे हृदय में असह्य पीड़ा हो रही हो.
कुंती अवाक बैठी रही. वह निश्चय ही बहुत पीड़ा में था. ऐसी पीड़ा, उसे तब भी हुई
थी, जब वह पहली बार उस के पास आया था, और फिर आधी रात के समय, उत्तेजना के बीच
ही उसे छोड़ भागा था...तो क्या कामोत्तेजना से पांडु की यह दशा हो जाती हैं, क्या
इसीलिए वह अपनी दो-दो नवोढ़ाओं को छोड़, दूर-दूर के देशों में जाकर योध्दा बनने का
प्रयत्न करता है. शैया पर अपनी पराजय को वह युध्द-क्षेत्र की विजय से ढंकना
चाहता हैं ?...
पांडु की श्वास-प्रक्रिया कुछ संतुलित हुई. उस ने अपने प्राणों को समेटा और उठ
खडा हुआ.
"क्या हुआ ? हां जा रहे हैं ?"
"विदुर का विवाह है." वह जैसे-तसे बोला,"मुझे एक काम याद आ गया है."
कुंती देखती रह गई, और पांडु कक्ष से निकल गया.
जब तक विदुर के विवाह की धूमधाम थी, हस्तिनापुर में उत्सव का सा अवसर था.विवाह
का इतना कोलाहल था कि कोई भी, कहीं भी व्यस्त हो सकता था, या छिप सकता था.बहुत
पूछने पर कुछ कर्मचारियों ने यह तो बताया कि उन्होंने सम्राट को देखा है, किंतु
वे आपे में नहीं थे.विवाह के उत्सव में भी, वे न शांत थे न प्रसन्न. वे आवेश
में थे, क्रोध में थे, खीझे हुए थे... और निरतंर आदेश देते जा रहे थे.
विवाह का कोलाहल थमा तो दासियां सूचना लाई कि सम्राट आखेट के लिए वन की ओर जा
रहे हैं. रथशाला और अश्वशाला में , जैसे युध्द स्तर की तैयारी हो रही है. सम्राट
शीघ्रातिशीघ्र हस्तिनापुर से निकल जाना चाहते हैं. जाने कैसी त्वरा थी उन को.
कुंती का मन हुआ अपना सिर किसी दीवार से दे मारें: कैसा पति मिला है उसे. एक बार
उस के पास आता है, उसे अपनी भुजाओं में घेरता है, और फिर अकस्मात ही उसे छोड़ कर
चल देता है, जैसे उस से रुठ गया हो. पर कुंती ने क्या किया है ? कोई उसे, उस का
दोष तो बताए...
जब पहली बार ऐसा हुआ तो कुंती अनेक अनुमान लगाती रही थी. जब माद्री आ गई तो
कुंती ने मान लिया कि पांडु को उस में रुचि नहीं थी. किंतु वह तो माद्री को भी
छोड़ कर, दिग्विजय करने चला गया था.दिग्विजय से लौटा, तो कुंती के पास लौटा
था...और अब यह आखेट!
उस की इच्छा हुई. पलंग पर औंधी जा पड़े और खूब रोए...किंतु अगले ही क्षण उस ने
रोने का विचार स्थगित कर दिया...रोने से कोई लाभ नहीं था. वह पड़ी-पड़ी रोती रहेगी
और कोई झांकने तक नहीं आएगा. पांडु अपना रथ सजा कर आखेट के लिए चल देगा और निरीह
पशुओं पर अपने शस्त्रों की धार का परीक्षण करता रहेगा, और कुंती यहां कारागार
में बंद, बंदिनी-सी पड़ी, असहाय रोती रहेगी... कुंती ने जीवन में यह तो नहीं सीखा
है. वह भी क्षत्राणी है. जीवन जीने का अधिकार उसे भी है...और जीवन में ऐसा बहुत
कुछ है, जो अपने-आप नहीं मिलता, मांगने पर भी नहीं मिलता, उसे उद्यम करके
प्राप्त करना होता है...
"महारानी माद्री पधारी हैं."
उसका विचार प्रवाह भंग हुआ. मस्तक उठा कर देखा :सामने दासी खड़ी थी.
"उन्हे ससम्माने लिवा लाओ." कुंती ने अपनी डबडबाई आंखे पोछीं ओर मन को साधा:जाने
माद्री क्या कहने आई है.
माद्री बहुत स्वस्थ मनस्थिति में नहीं थी. लगता था, वह भी बहुत रोई है और बहुत
भटकी है. इस समय वह अत्यंत क्षुब्ध थी और तनिक से ही पुन:रोने को तैयार बैठी
थी.
"आओ माद्री !"
"वे यहां नहीं है क्या ?"
"कौन ? "कुंती ने आश्चर्य से पूछा.
"आर्यपुत्र!"
कुंती की मुस्कान में कटुता थी, "तुम्हारा विचार है कि वे आखेट के व्याज से ,
मेरे पास छिपे बैठे रहते हैं. मैं उन्हें इतनी प्रिय तो नहीं हूं माद्री !"
माद्री चुप रही, जैसे उसे कुंती का विश्वास न हो रहा हो, और फिर सहसा ही अपने
क्षोभ में फट पड़ी,"दिग्विजय के एक लंबे अंतराल के पश्चात फिर परसों आए थे, वे
मेरे पास. वैसे ही पिछली बार के समान उत्तेजित कर, बीच में सब छोड़ कर भाग
गए:"विदुर का विवाह है." विदुर के विवाह का ऐसा कौन सा काम था, जो उन्हें आधी
रात को करना था. मैं कहती हूं , मुझे इस प्रकार अपमानित करने की क्या आवश्यकता
थी?... नहीं भाती उन्हें मैं , तो न आते मेरे पास! मैं स्वीकार कर लेती कि मैं
शुल्क-क्रीता दासी हूं..."
"माद्री!" कुंती अपनी पीड़ा भूल गई,"बैठ जाओ बहन !मन को तनिक शांत करो. तुम जानती
हो कि हम दोनों, समान रूप से वंचित हुई है."
माद्री ने कुछकहां नहीं. चुपचाप बैठ गई.
कुंती ने संकेत किया. दासी ने पानी लाकर उस का मुख धुलाया और पोछने को वस्त्र
दिया.
"माद्री ! तुम जानती हो, जिस समाज में हमारा पालन पोषण हुआ है, उस में इस प्रकार
नारी का अपमान, पुरुष ही कर सकता है. वह हमारा तिरस्कार कर किसी अन्य स्त्री से
संबंध स्थापित कर सकता है, विवाह कर सकता है... पर, हम ने जब एक बार उस के कंठ
में जयमाला डाल दी, तो अब हमारे लिए और कोई विकल्प नहीं है. उस की प्रिया बनकर
रहें, तिरस्कृता बन कर रहें. परित्यकता बन कर रहे, विधवा बन कर रहें,उस के साथ
सती हो जाएं. पर हम रहेंगी उसकी . स्वामी, क्षेत्र का वंध्य छोड़ सकता है, उसे
त्याग सकता है, और क्षेत्र अर्जित कर सकता है, किंतु क्षेत्र को अधिकार ही नहीं
है कि वह स्वामी से उस के व्यवहार का कारण पूछे या उस के व्यवहार का प्रतिकार
करे...हमें अपनी परिस्थितियों से तो समझौता करना सीखना ही पड़ेगा..."
माद्री कुछ स्वस्थ हुई तो कुंती बोली,"सच मानोगी, तुम्हारे आने से ठीक पहले, मैं
भी तुम्हारे ही समान विकल थी और सोच रही थी कि जो स्वत: न मिले, उसे प्रयत्न
करके प्राप्त करना पड़ता है, उद्यमपूर्वक..."
"कैसे? " माद्री के मन में कुछ आशा जगी.
"हम या तो स्वयं आर्यपुत्र के पास जाएं, या माता अंबालिका के पास, अथवा पितृव्य
भीष्म के पास..."
"रोए! गिड़गिड़ाएं जाकर, कि हम असहाय नारियां हैं, हमें इस प्रकार अपमानित मत कर
करो."माद्री का क्षोभ जैसे पुन:प्रज्ज्वलित हो उठा, "मेरे नरीत्व का इतना
अपमान!"
आवेश के मारे उस का कंठ रुध्द हो गया.
कुंती समझ रही थी, जिस रूप और जौवन की देवता भी कृतज्ञतापूर्वक याचना करेंगे, उस
का पांडु ऐसा तिरस्कार कर रहा था...अपमान और तिरस्कार की जिस ज्वाला में वह स्वयं
जल रही थी, माद्री को उस की आंच कुछ और प्रखरता से जला रही थी.
"हम उन से यह तो कह सकती हैं कि हम आखेट में अपने पति के साथ जाना चाहती है."
"वह स्वयं जाएगा भाग कर- हस्तिनापुर?" कुंती किंचित मुस्कराई.
माद्री को कुंती से ईर्ष्या हुई . यह स्त्री इन परिस्थितियों में भी मुस्करा सकती
है...उस ने स्वयं को संभाला, और बोली,"याचना ही करनी है, तो मैं और किसी के पास
नहीं जाऊंगी-अपने पति के ही पास जाऊंगी."
"हां वही सही!"
पांडु को खोज निकालने में उन्हें अधिक श्रम नहीं करना पड़ा. वह अश्वशाला में,
आखेट के लिए जाने वाले अश्वों चयन करता हुआ मिल गया. अश्वशाला में अपनी दोनों
पत्नियों को इस प्रकार आकस्मिक रूप से देखकर वह चकित रह गया.
"क्या है?"
"आप से एक अनुरोध है."कुंती बोली.
"बोलो!"
"हम लोग चाहती है..."
माद्री की बात कुंती ने बीच में ही काट दी, "क्या अच्छा नहीं है कि हम एकांत में
बात करें?"
पांडु को लगा . कुंती ने उसे सार्वजानिक रूप से अपमानित होने से बचा लिया. उन का
इस प्रकार अन्य लोगों का उपस्थिति में दिया गया कोई भी उपालंभ, उस की अनेक
दुर्बलताओं का भ्रम खोल देगा. वह तत्काल सहमत हो गया.
माद्री को भी लगा , अश्वशाला ऐसे अनुरोध के लिए कोई उपयुक्त स्थान नहीं था, जहां
न आग्रह किया जा सके, न अनुरोध और न विरोध...
पांडु स्वयं अपने रथ का सारथ्य कर, उन्हें प्रासाद के अपने खंड में ले आया.
"हमारे एकांत में विघ्न न पड़े,"उस ने दासी को आदेश दिया.
"बैठो!" उस ने कुंती और माद्री से एक साथ कहा.
उस की घबराहट उस के चेहरे पर परिलिक्षित हो रही थी:यह पहला अवसर था कि वह अपनी
दोनों पत्नियों का एक साथ सामना कर रहा था, और निश्चित रूप से वे शांत मन से उस
के पास नहीं आई थी.
"कहो. "उस ने अत्यंत प्रयत्न करके कहा. माद्री ने कुंती की ओर देखा.
कुंती ने अत्यंत शांत स्वर में कहा,"हम ने सुना है कि कल आप आखेट-हेतु, वनों की
ओर जा रहे हैं."
"हां!"पांडु उपेक्षा भरे स्वर में कुछ कृत्रिम उग्रता से बोला,"आर्य सम्राट अपने
विनोद के लिए आखेट करने जाया ही करते हैं. वे युध्द में शत्रु और आखेट में
हिंस्र पशुओं का वीरतापूर्वक सामना करते हैं..."
"वे कभी अपनी पत्नी का सामना भी करते हैं या उस के सामने से सदा पीठ दिखा कर,
भाग जाते हैं."माद्री कुछ इतने अकस्मात रूप में फट पड़ी थी कि कुंती उसे संभालने
का कोई प्रयत्न भी नहीं कर पाई."बार-बार हमे अपने क्षत्रियत्व और वीरता का
झांसा मत दो. अपने पौरुष की बात करो... कब तक इस प्रकार हस्तिनापुर से भागते
रहोगे?"
क्रोध और आवेश से पांडु का आनन रक्तिम हो उठा. उस कि आखें, जैसे उबल-उबल कर
कोटरों से बाहर आने को हो गई...
"शांत हो जाएं आर्यपुत्र!" कुंती अत्यंत नम्र स्वर में बोली,"किसी भी प्रकार आप
का अनादार करना हमारा अभीष्ट नहीं है. पर हम चाहती हैं कि हम तीनों अपनी समस्या
को समझे और उस के समाधान का शोध करें."
"क्या समस्या है?" पांडु का आवेश पूर्णत: शांत नहीं हुआ था. उस की स्थिति ऐसे
व्यक्ति की थी जो जानता था कि सागर की आती हुई लहर से वह टकराएगा, तो उसका
अस्तित्व ही नहीं रह पाएगा, किंतु फिर भी अपनी शारीरिक और मानसिक जड़ता के कारण,
वह लहर के सामने से हट जाने का भी प्रयत्न नहीं कर पा रहा था.
"समस्या है..."
किंतु कुंती ने माद्री को फिर बोलने नहीं दिया, "समस्या तो एक ही है
आर्यपुत्र!" वह बोली "आप कभी दिग्विजय के लिए चले जाते हैं, कभी आखेट के लिए.
हमें आपकी संगति-लाभ का अवसर नहीं मिलता... और यह क्रम तो इसी प्रकार चलेगा. आप
कुरु कुल के चक्रवर्ती सम्राट हैं. आप की व्यस्थताएँ तो कम होंगी नहीं. ऐसे में
हमारी तृष्णा कैसे शांत होगी? युध्द में तो हम आप के साथ जा नहीं सकतीं, किंतु
क्या यह संभव नहीं है कि हम आखेट में आप के साथ चले?"
"आखेट में?" पांडु उसी प्रकार तुनक कर बोला,"वहां स्त्रियों का क्या काम है?
तुम्हें न शस्त्र चलाना आता है, न तुम में हिंस्र पशुओं का सामना करने का साहस
हैं. वहां क्या तुम लोग मेरा आखेट करोगी?"
"संकल्प तो यही है!" कुंती अत्यंत मधुर ढंग से मुस्कराई .
माद्री का आवेश भी पर्याप्त रूप से दमित हो चुका था.
पांडु को लगा, वह कुंती के इस रूप का विरोध नहीं कर पाएगा. उस से झगड़ नहीं
पाएगा...किंतु आग से बचने के लिए सरोवर में कूदने वाला व्यक्ति अग्नि को साथ
लेकर क्यों कूदेगा.
"नहीं!मुझे असुविधा होगी," पांडु बोला."मैं आखेट करुंगा ,या तुम लोगों को
बचाऊंगा. सुंदरियों को साथ लेकर आखेट करने की रीति मेरी नहीं है-ऐसे अद्भूत
कर्म, मैं नहीं करता."
"सुंदरियों को शयन-कक्ष में कामोत्तेजना में छोड़, भाग जाने का अद्भुत कर्म आप
करते हैं..."
"ठहरो माद्री!" कुंती शांत स्वर में बोली, "वीरवर आर्यपुत्र! यदि आप और आप के
वीर सैनिक कुछ हिंस्र पशुओं से दो युवतियों की रक्षा नहीं कर सकते तो आप का आखेट
पाखंड है. अपने शस्त्रों को आग लगा दीजिए, सैनिकों को शस्त्र-धर्म से मुक्त
कीजिए और स्वयं भी ब्रह्मण वेश धारण कीजिएगा. किंतु मैंने आप से कहा न की हम अपनी
समस्यायों का समाधान खोजेंगे. वह साथ रह कर ही संभव है. यदि आप प्रासाद में
हमारे साथ नहीं रह सकते, तो हम वन में पितृव्य भीष्म से प्रार्थना करने को बाध्य
होंगी."
भीष्म का नाम , पांडु के कानों से कशा के समान टकराया...उसे लगा कि अब विकल्प उस
के सामने भी नहीं है. कहीं ये दोनों पितृव्य के पास पहुंच गई तो...
"अच्छा! ठीक है. तुम लोग संग चलो. किंतु स्मरण रहे, मैं आखेट के जा रहा हूं,
तुम्हारे आमोद-प्रमोद के लिए नहीं, वहां मेरे आखेट में बाधा न पड़े."
"आर्यपुत्र के आदेश का पालन होगा."कुंती धीरे से बोली.
