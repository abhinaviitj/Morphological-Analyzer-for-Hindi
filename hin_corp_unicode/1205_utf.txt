<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><शिन्ग्ह् श्><ंएरे फअस् षहेगि ंअ><१९८८><ढ्हरम्युग्><णेत् ढेल्हि><३६-३८><२५००><ढ्हरम्युग्-ंएरे फअस् षहेगि ंअ>

उसकी छुट्टी का यह आखिरी दिन है.
और कल, बस कल ही उसे वापस लौट जाना है.
घोर यंत्रणा के बीच सहसा उभर आयी किसी सुखद स्मृति की तरह यह खयाल बार-बार उसे स्वस्ति प्रदान कर रहा था.
तीन दिन पहले घर आते समय का सारा उछाह, उत्साह जाने कब का रीत चुका था.
जो कुछ पीछे रह गया है, मन रह-रह कर वहीं अटक-अटक जाता है.
फ्लैट, कॉलेज, लाइब्रेरी, झील, झील में गिरता रोशनियों का प्रतिबिंब युक्लिप्टस और गुलमोहर के पेड़ों के बीच से गुजरती सड़कें.
वे सारे चिरपरिचित दृश्य सर्वथा नये रुप में स्मृति रुप में स्मृति पटल पर त्वरित गति से उभर-उभर आते हैं.
फ्लैट के गिर्द का त्रासदायक वातावरण, स्टाफ-कॉमन रुप की चिमगोइयां, जिनसे उसे घोर अरुचि है, अनायास प्रिय लगने लगे थे.
अगस्त का आखिरी हफ्ता था--बेहद चिपचिपा और उमस भरा उदास और बदरंग.
क्षितिज के पास बादलों की कई थिलगियां थीं.
डूबते सूर्ये ने उन्हें बैंगनी और लाल रंगों से रंग दिया था.
मोटे-मोटे खंभों की परछाइयां टेढ़ी हो कर सहन के फर्श पर लेटी हुई थीं.
सामने के लैंडस्केप पर दूर-दूर तक हरियाली थी--धान के खेतों का बड़ा-सा विस्तार, खेतों में काम करते इक्का-दुक्का किसान, मध्य में आम का बड़ा सा बगीचा.
मकान के सामने के बड़े से चौकोर चबूतरे पर एक जंगली पौधे का सघन सा वन उग आया था.
राख के रंग का मोटा-सा तना, ऊपर की ओर फैलती छतनार शाखें, चौड़ी हरी पत्तियां.
पौधों को कटवा कर चबूतरे की कई बार सफाई करवाई गयी.
पर हर बार पौधों की कुछ जड़ें, कुछ बीज रह जाते.
उनका कुरुप साम्राज्य पुन: स्थापित हो जाता.
बहुत पहले, चबूतरे पर बैडमिंटन कोर्ट हुआ करता था.
लंबी छुट्टियों में जब वे--सजल दा, सलिल दा, समित और वह, घर लौटते थे, शाम से देर रात गये तक बिजली के तेज प्रकाश में खेलते रहते थे.
सलिल दा से जीत पाना मुश्किल होता था.
कोर्ट में उनके पैरों की चपलता दर्शनीय होती थी.
कितने सधे और तेज शाट्स लगाते थे वे! छत पर कुर्सी लगा कर बैठी मां उनका खेल देखा करती थीं.
उसने अपनी दृष्टि आकाश की ओर टिका दी.
सब कुछ, जो सुखद, सुंदर था, आल्हादकारी था, कुरुप हो चुका था.
पश्चिम की ओर बगुलों की एक छोटी सी पांत उड़ती चली जा रही थी-पंक्तिबद्ध, डैनों को तेजी से हिलाती हुई, कुछ पलों बाद बगीचे के पास एक सफेद धब्बे-मात्र रह गया था.
तीन दिन पहले घर आने पर सबको विस्मय हुआ था.
सहन में, बारादरी में, बाहर के आंगन में एक भी व्यक्ति नहीं था.
पूरा-का-पूरा खंड निर्जन, सुनसान पड़ा था, अरसे से जैसे एक भी व्यक्ति वहां नहीं रहता आया हो.
उसे महसूस हुआ, यात्रा की शुरुआत में घर आने का जो एक अतिरिक्त उत्साह उसके मन में था, वह धीरे-धीरे मरता चला जा रहा है.
बाहर का आंगन पार करते-न-करते हताशा की एक पतली लकीर उसके भीतर रेंगने लगी थी.
चंदर घर का बहुत पुराना नौकर है.
सबसे पहले उसी ने उसे देखा और पहचाना था.
कहा, "शेखर बाबू.
.
.
आप! " और लपक कर अटैची अपने हाथ में थाम ली थी.
उसके आगमन की सूचना मां को देने चला गया था.
कुछ भी नहीं बदला था.
सब कुछ वैसा ही था, जैसा बहुत पहले, पांच वर्ष पहले, वह छोड़ गया था.
बड़ा-सा आंगन, चूने से पुती मोटी-मोटी दीवारें.
खपरैल की छत, तुलसी का चबूतरा, खपरैलों पर बैठे कौवे.
हरसिंगार का पेड़ अभी भी था.
शरद के दिनों में अलस्सुबह ओस में नहाये, लाल डंठल और सफेद पंखुड़ियोंवाले खूबसूरत फूलों से पेड़ के नीचे का फर्श पट जाता था.
मालिन आ कर फूलों को गूंथ देती थी.
बहुत पहले, एक पूरे विंग को तुड़वा कर आधुनिक ढंग की इमारत बनवायी गयी थी.
वह हिस्सा पूरे मकान से भिन्न, अलग-थलग दिखता है-- सस्ते कपड़े पर मखमली पैबंद-सा आंगन में खड़े-खड़े अपने आगमन की व्यर्थता उसे महसूस होने लगी थी.
जहां खड़ा है, वह उसका अपना घर है.
पर अपनत्व से रची-बसी कहीं कोई गंध नहीं, किसी आत्मीयता का पुलक भरा स्वागत नहीं.
उसे महसूस हुआ, लंबी यात्रा के बाद जैसे वह निर्जन स्थान में बसे, बार-बार ठहरे, पुरानी जान-पहचानवाले किसी होटल में आ गया है, जहां के बेयरे, खानसामे ही सिर्फ उसके परिचित हैं.
उसे थकान महसूस होने लगी थी.
टखने दुखने लगे थे.
सुस्त कदमों से बरामदे में लगी कुर्सी पर जा कर बैठ गया.
"कुछ दुबले हो गये हैं सरकार पहले से.
" चंदर कह रहा था.
उसका अतीत! चंदर उन सारी बातों से अनभिज्ञ होगा! एक गहरी अस्वस्ति ने एकबारगी उसे जकड़ लिया, "तुम्हारे बाल तो बिलकुल सफेद हो गये हैं, चंदर!" उसने कहा और ललाट पर उभर आये पसीने के कणों को रुमाल से पोंछने लगा.
"उमिर हो गयी सरकार," चंदर ने कहा, "मालिक और मेरी पैदाइस एक ही साल की थी.
" "चंदर!" मां का कंपनविहीन स्वर पास के ही किसी कमरे से उभरा, "चाबी ले कर सामान ऊपर ले जाओ.
कमरा साफ कर दो.
" "आप बैठिए, शेखर बाबू.
" चंदर ने उसकी अटैची उठायी और सीढ़ियों की तरफ बढ़ गया.
कहा, "कमरा ठीक कर दूं.
" मन हुआ, चंदर के हाथों से अटैची ले कर तुरंत वापस लौट जाये.
पर हाथ-पैर बिना हिलाये-डुलाये कुर्सी पर वह स्थिर बैठा रहा.
इस त्रासदायी स्थिति का उत्तरदायी वही है.
"तुम यहां आये ही क्यों थे?" भीतर कहीं प्रश्नों के बंदूक दगने लगे थे "क्यों? क्यों आखिर? मां ने चिट्ठी लिखी थी? बुलाया था तुम्हें?" दुख, खीज, क्षोभ, आत्मभर्त्सना का एक तेज ज्वार उसके हृदय पर आ कर थम गया था.
जबड़ों को उसने सप्रयास भींच रखा था.
सीढ़ियां चढ़ते समय उसे महसूस हुआ, यह होटल ही है, घर नहीं.
आये हैं, चाबी ले जाइए.
जा रहे हैं, चाबी थमा दीजिए.
पिछले तीन दिनों में मां से उसका कोई संवाद नहीं हुआ था.
बाहर निकलने के लिए आंगन पार करते समय मां को कई बार करीब से उसने देखा भर था.
दीप्त गौर वर्ण, कस कर बांधी गयी सफेद साड़ी में लिपटा सानुपातिक शरीर, आत्मविश्वास भरे पर आवेगहीन चेहरे पर उपस्थिति को नकार जाने का भाव, मां की आंखों को दृष्टिबद्ध करने की एक बार उसने चेष्टा की थी, पर दुबारा वैसा दु:साहस वह नहीं कर पाया था.
लगा था, जैसे वे आंखें नहीं, अग्निकुंड हैं.
कुंडों से अग्नि-शिखाएं निकल रही थीं अग्नि-शिखाएं चीख-चीख कर कह रही थीं--शठ! तुमने मेरा अपमान किया है, मेरी अवहेलना की है, उस क्षण, जब मैं उल्लास के चरम शिखर पर थे, एक झटके में तुमने अवसाद, नैराश्य की गहरी घाटियों में मुझे धकेल दिया था.
तुमने अपराध किया है! तुम अपराधी हो! घृणित अपराधी! अक्षम्य अपराधी! वह प्रलयंकारी दिन उसकी आंखों में ज्यों-का-त्यों दृश्यबद्ध है.
मेडिकल कोप्टीशन का परीक्षाफल घोषित हो गया था.
समित ने आ कर, अपनी बाहों में जकड़, जमीन से कई इंच ऊपर उसे उठा लिया था.
अल्हाद भरे स्वर में कहा, "स्टूपिड! यू हैव कापीटेड.
.
.
" निमिष मात्र में यह खबर पूरे घर में फैल गयी थी.
उत्सव का-सा वातावरण छा गया था.
मां ने बंदूक निकाली.
कारतूस भरा.
बंदूक की नली आसमान की ओर उठा कर फायर कर दिया था--धांय.
.
.
धड़ाम.
.
.
धड़ाम.
खपरैलों पर बैठे कौवे एकबारगी चीख मार कर उड़ गये थे.
बंदूक की आवाज की अनुगूंज दूर-दूर तक फैल गयी थी.
उत्सव आरंभ हो गया था.
आनंदोत्सव! मंगलोत्सव! मां पूजा-गृह में चली गयी थी.
पर वह तनिक भी उल्लसित नहीं हुआ था.
अनमने भाव से बरामदे में लगी आरामकुर्सी पर खामोश बैठा रहा था.
लगा, वह जहां बैठा है, वहां सिर्फ उसका शरीर है.
मन अतीत के घनघोर अरण्य में प्रवेश कर गया था.
अरण्य में स्मृतियों के भयावह अजगर थे.
अजगर अपने गुंजलके में उसे लपेटते जा रहे थे.
बचपन से ही उसे घुट्टी पिलायी जाने लगी थी-- तुम्हें डॉक्टर बनना है.
समय पर चिकित्सा उपलब्ध न होने के कारण टिटनस से पिता की मृत्यु हो गयी थी.
जंग खाये लोहे की किसी वस्तु से पिता की अंगुली कट गयी थी.
शाम को अनायास पिता की सांसे थमने-सी लगी थी.
ऐंठन के कारण शरीर दोहरा होने लगा था.
आषाढ़ का महीना था.
झमझमाती बारिश हो रही थी.
बारिश थमने का नाम ही नहीं ले रही थी.
कच्ची सड़क पर टखने तक कीचड़ भरा हुआ था.
पास के कस्बे के सरकारी अस्पताल का एकमात्र डॉक्टर छुट्टी पर था.
शहर से डॉक्टर सुबह पहुंचा था.
पर डाक्टर के पहुंचने के पहले ही सब कुछ समाप्त हो चुका था.
पिता की अकाल मृत्यु हो गयी थी--मामूली-से एक इंजेक्शन के अभाव में.
उस वक्त मां की उम्र थी--अठ्ठाइस वर्ष.
और वे गर्भस्थ थीं.
मां ने उसी समय निश्चय कर लिया था--उत्पन्न होनेवाली संतान को डॉक्टर बनाना है.
उसे डॉक्टर ही बनना होगा.
मां के मन में एक ग्रंथि थी, एक सुस्पष्ट सी धारणा कि हृदयहीन व्यक्ति ही सफल डॉक्टर बन सकते हैं.
साहित्यिक, सांगितिक या सलात्मक अभिरुचि रखनेवाले व्यक्ति की सफलता संदिग्ध है.
डॉक्टरों को सांघातिक रोगों का उपचार करना होता है.
जीवित शरीर की चीर-फाड़ करनी पड़ती है.
रक्त देखना पड़ता है.
मृत शरीर छूना पड़ता है.
यह सब सहन करने की लिए कठोर हृदय, संवेदनहीन होना आवश्यक है.
संगीत में, साहित्य में मां की खुद गहरी अभिरुचि थी.
उनके कमरे में कांच लगी शीशम की बड़ी-बड़ी आलमारियां थीं.
आलमारियों के शीशे के भीतर से मोटी-मोटी किताबों की भूरी, काली, कत्थई जिल्दें बाहर झांकती रहती थीं.
एक ग्रामोफोन था और ओंकारनाथ ठाकुर, डी.
वी.
पलुस्कर, अखतरीबाई, कलमा झरिया, कुंदलाल सहगल के ग्रामोफोन रेकॉर्डों से भरे, सहेज कर रखे गये, टीन के पांच-छह छोटे-छोटे बक्से.
दोपहर के समय, जब सर्वज्ञ नि:स्तब्धता छा जाती, वे ग्रामोफोन पर रेकॉर्ड लगा लेती थीं.
मां का कंठ अत्यंत खूबसूरत था.
माधुर्य भरी, लोचदार, खनखनाती आवाज.
गातीं, तो लगता, आकाश से जैसे कोई किन्नरी उतर आयी है.
शाम के समय, हारमोनियम पर नजरुल इस्लाम का एक गीत वे अकसर गाया करती थीं-- जखन आमार गान फूराबे एसो फिरे.
.
.
सामीप्य के कारण शिशु में किसी भी तरह के सांगितिक कीटाणु न प्रवेश कर जायें, इसके प्रति वे बेहद संचेत-सचेष्ट थीं.
प्रसव-पीड़ा झेलने के बाद, वनजात शिशु को अपने पास लिटाने की अनिवार्य प्रक्रिया की अवधि संपन्न होते ही, मां ने उसे पालने की जिम्मेवारी बूढ़ी दीदी को सौंप दी थी.
बूढ़ी दीदी को पाल-पोस कर शिशु को सात वर्ष "बड़ा" करना था.
वय के सात वर्ष पूरे होते ही दूर के एक पब्लिक स्कूल में उसका दाखिला हो जाना निश्चित था.
उसी स्कूल में, जहां उसके तीन बड़े भाई पहले ही से थे.
बूढ़ी दीदी बाल विधवा थीं.
विवाह के समय वे मां के साथ आयी थीं.
मां उसे "दीदी" कहती थीं.
बच्चों की थीं वे -- बूढ़ी दीदी सलवटों से भरा चेहरा, झूलती त्वचाएं.
पोपला मुंह, अधपके बाल और ठेठ बंगाली ढंग से बांधी गयी काले, चौड़े पाड़ की सफेद सा ई.
अमित करुणा और वात्सल्य का एक स्थायी भाव, जाड़े की अलस धूप की तरह उसके चेहरे पर हमेशा पसरा रहता था.
बूढ़ी दीदी को असंख्य कहानियां याद थीं.
रात के समय उसे सुलाने के लिए जाने कितनी ही तरह की कहानियां वह सुनाती थी-- कभी सात भाई चंपा की, कभी पीले फूल की या उस राजकुमार की, जिसे एक विकराल राक्षस ने सात समंदर पार स्थिति एक टापू के विशाल किले में कैद कर रखा था.
राजकुमारी की पहरेदारी बड़े-बड़े फणोंवाले नाग करते थे.
पर जैसे ही राक्षस और नागों का जिक्र आता, उसके बाद दीदीवाली उसकी जिज्ञासा स्वत: बंद हो जाती थी.
भय की एक पतली-सी रेखा उसके मन में खिंचती और पूरे शरीर में संचारित होने लगती थी.
वह सो गया है, जान कर बूढ़ी दीदी कहानी कहना बंद कर देती थी, चादर उसके शरीर को भली-भांति-ढंक, नि:शब्द अपने बिस्तर पर जा कर लेट जाती थी.
थोड़ी देर में, बूढ़ी दीदी के खर्राटों का स्वर कमरे में गूंजने लगता था.
पर उसकी आंखों में तनिक भी नींद नहीं होती थी.
उसका मन राजकुमारी, राक्षस और नागों के बीच डोलता रहता था.
उतनी सुंदर, फूल-सी कोमल राजकुमारी! भय नहीं लगता उसे?--राक्षस से? नाग से? ताड़ भर का होता है राक्षस.
और नाग? शेषशय्या पर लेटे विष्णु भगवान के ऊपर बड़े-बड़े फण काढ़े नाग की तस्वीर, उसकी आंखों में एकबारगी कौंध जाती.
भय से सिर से पांव तक वह सिहर उठता.
चादर में सिर छुपा कर वह अपनी आंखें भींच लेता था.
उसे महसूस होता, नाग उसके बिस्तर पर सरसरा रहा है.
.
.
और राक्षस!.
.
.
राक्षस उसके सिरहाने खड़ा है.
राक्षस उसकी तरफ अपने विकराल लंबे-लंबे हाथ बढ़ा रहा है.
बूढ़ी दीदी को आवाज देने तक की शक्ति शेष नहीं बचती थी उसमें.
उसका मन होता, किसी भी तरह दौड़ कर, दो मंजिले पर स्थित मां के कमरे में वह चला जाये.
वक्षस्थल में सिर छुपा कर मां से लिपट कर सो जाये.
पर तुरंत मां की कठोर मुखाकृति उनकी आंखों में कौंध उठती.
भय! वे तो खींच कर उसे आंगन के बीचो-बीच ले आयेंगी और खड़ा कर अकेला छोड़ देंगी.
घुटने को सीने में लगा कर गुड्डी-मुड्डी हो कर वह लेट जाता था.
थोड़ी देर बाद, मां के कमरे से सितार बजने की अवाज आने लगती थी.
सितार की मंद-मंद झंकार राजहंसों की भांति मंथर गति से पूरे घर में तैरने लगती थी.
उसे महसूस होता, मां दूर नहीं, करीब ही हैं और अपने मोरपंखी हाथों से हौले-हौले उसे थपकियां दे रही है.
जाने कब उसकी आंखें लग जाती थीं.
झक सफेद कपड़ों में सजी मां को देख कर एकबारगी महसूस होता था, बूढ़ी दीदी की कहानियोंवाली राजकुमारी जैसे जीवंत हो उठी है.
पर मां के भीतर ही कहीं कहानीवाला राक्षस भी रहता था--कठोर, अनुशासनप्रिय, चौकस दिमाग रखनेवाला राक्षस.
राक्षस के पास वर्जनाओं.
निषेधों, ताड़नाओं के बड़े-बड़े फणिधर थे-- डसने के लिए सदैव उद्धत फणिधर.
मां का कमरा उसके लिए वर्जित, निषिद्ध क्षेत्र था.
मां जब कभी भी ग्रामोफोन सुनतीं या हारमोनियम पर गाती थीं.
बूढ़ी दीदी के साथ उसे बाहर के आंगन में या दरवाजे पर भेज देती थीं.
पर संगीत-लहरियों का मद्धिम स्वर उसके कानों को जैसे ही स्पर्श करता, एक अजीब-सा सम्मोहन उसके अस्तित्व को घेरने लगता था.
मंत्रबिद्ध-सा वशीभूत हो कर वह मां के कमरे में पहुंच जाता था.
उसकी अनचाही उपस्थिति की गंध पाते ही मां के भीतर का राक्षस तुरंत सजग हो उठता.
हारमोनियम के रीड़ों पर खेलती उंगलियां एकबारगी थम जाती थीं.
नादब्रम्ह में खोयी स्निग्ध मुखाकृति निमिष-मात्र में कठोर हो जाती और एक कर्कश आवाज उभरती थी, "दीस्स्दीस्स्.
' बूढ़ी दीदी उसे अपने साथ ले कर चली जाती थी पर जलती इच्छाओं से उत्तप्त एक मन था, जो तमाम निषेधों के बावजूद उसी वर्जित क्षेत्र में चक्कर काटता रहा था.
और एक दिन जबरदस्त मांर पड़ी थी.
बाहर के आंगन के एकांत में बैठा, मां के एक गीत की नकल वह उतार रहा था--`तिलक' के दिलो श्याम.
' हू-ब-हू मां जैसा ही स्वर, वैसा ही आलाप.
पर अंतरे में आरोह के एक स्थल पर जिस सहजता से मां मूर्च्छना दे देती थीं, बार-बार चेष्टा करने के बावजूद, वैसा प्रभाव उसके कंठ से पैदा नहीं हो पा रहा था.
वह नये सिरे से प्रारंभ करता, पर उस स्थल पर पहुंचते ही स्वर विकृत हो जाता था.
मां ने जाने कैसे उसे गाते हुए सुन लिया था.
हरसिंगार के पेड़ में बांध कर पीटा था.
बूढ़ी दीदी को डांट पड़ी थी, वह अलग.
हॉस्टल से लौटने पर सामान की चुपके से तलाशी--कहीं कोई उपन्यास .
.
.
कोई कहानी-संग्रह! वय बढ़ने पर उसने अपने आपको समझा लिया था- संगीत तुम्हारे लिए अगेय है.
अश्रव्य है.
साहित्य तुम्हारे लिए अपटनीय वस्तु है.
मां का सान्निध्य मात्र तुम्हारे लिए अभिशापित है.
मां तुम्हें डॉक्टर बनाना चाहती हैं.
तुम्हें डॉक्टर बनना है.
एक सफल डॉक्टर, और कुछ भी नहीं.
पर यह सब घोंटने के लिए आत्मदमन की जिन-जिन जटिल प्रक्रियाओं से उसे गुजरना पड़ा था, उस यंत्रणा की रंचमात्र अनुभूति भी मां कर पायेंगी, कभी भी! समय बीतने के साथ-साथ, मां के प्रति उसके अनुराग में उत्तरोत्तर वृद्धि होती चली गयी थी.
पर उतनी ही त्वरित गति से बढ़ती गयी थी, मां के भीतर बैठे राक्षस के प्रति उसकी घृणा.
बहुत बाद में उसने जाना-अतिशय प्रेम और अतिशय घृणा एक ही सिक्के के दो पहलू हैं.
सिक्के को उछालते जाइए.
.
.
उछालते जाइए.
कभी प्रेम का पहलू चित्त हो जायेगा, कभी घृणा का.
मां प्रार्थना कर रही थीं--"जब से इस घर में आयी हूं मां, तुम्हारे ही आश्रय में जीवन व्यतीत किया है.
स्वामी की मृत्यु के बाद कितनी ही विषम परिस्थितियां आयीं, कितने ही कष्ट झेले, परंतु सबका निवारण तुमने ही किया.
गहन झंझावात में भी यह मस्तक, तुम्हारे चरणों के अतिरिक्त, अन्यत्र कहीं नहीं झुका.
तुम सर्वज्ञ, सर्वज्ञानी हो मां! अपरिमित दात्री हो.
मेरे चारों पुत्रों पर तुम्हारी समान कृपा दृष्टि रही है.
परंतु यक्ष-देह और स्निग्ध मुखाकृति का मेरा यह पुत्र, मेरा यह छोटा पुत्र भीतर से अत्यन्त कोमल है, हठी है, अस्थिरचित्त है.
इसे शक्ति प्रदान करों मां सर्वेश्वरी! सद्बुद्धि दो.
डॉक्टर बनने के पश्चात् यह कहीं नहीं जायेगा यहीं रहेगा.
तुम्हारे इन्हीं चरणों के समीप, इसी गांव में.
यहां प्रैक्टिस करेगा.
एक इंजेक्शन मात्र के अभाव में पुन: किसी की असमय मृत्यु नहीं होगी.
तुम त्रिभुवन स्वामिनी हो.
मैं तुम्हारी क्षुद्र प्रजा हूं.
अपने पुत्र की उन्नति का, कल्याण का पथ प्रशस्त करो मां.
.
.
" उसे महसूस हुआ, उसके भीतर एक पशु है--हिंसक और भयंकर पशु.
असह्य वेदना के कारण तिलमिलाया हुआ पशु एक लंबा आखेट चल रहा था.
अहेरी की अनवरत वाण-वर्षा ने पशु को परास्त कर दिया था.
पशु घायल हो कर निढाल पड़ा हुआ था.
उसे मरा जान कर अहेरी निश्चिंत हो कर लेट गया था.
अहेरी अचेत था.
अहेरी असावधान था.
झाड़ियों की ओट में बैठा पशु शक्ति संचय कर रहा था.
पशु अगले पंजों पर अपने शरीर को तौल रहा था.
पशु आक्रमण के लिए सन्नद्ध था.
मां पूजा-गृह से बाहर निकल आयी थी.
मां का शरीर सफेद रेशमी साड़ी लिपटा हुआ था.
दाहिने हाथ में, पूजा की तांबे की तश्तरी थी, अड़हुल के लाल फूल, रक्त-चंदन, अक्षत और नैवेद्य.
मां के चेहरे पर अभिमान की एक अतिरंजित आभा थी.
उनके पोर-पोर से उल्लास जैसे छलक रहा था.
मां रक्त-चंदन और अक्षत से उसके मस्तक का अभिषेक कर रही थीं.
"मेरी मनोकामना आज तुमने पूरी कर दी, शेखर! मेरा चिरसंचित स्वप्न साकार कर दिया.
" मर्मस्थल के पास लगे घाव की असह्य वेदना से पशु तिलमिला उठा.
पशु ने अपने पंजे मोड़े.
शरीर को सिकोड़ा.
चपल गती से उछल कर आक्रमण कर दिया.
"पर मैं डॉक्टर नहीं बनना चाहता मां.
" उसकी आवाज स्थिर, दृढ़ थी.
ऐसा अप्रत्याशित वाक्य सुनने के लिए मां प्रस्तुत नहीं थीं.
अविश्वास की एक हल्की छाया उनकी आंखों में उभर आयी थी.
"क्या.
.
.
!" पर अगले ही पल मां गरज उठी थीं.
"क्या कहा तुमने? डाक्टर बनना नहीं चाहते! यह .
.
.
यह तुमने कहा!" "मैं डॉक्टर बनना नहीं चाहता मां.
" उसने अपनी सधी, तेज दृष्टि मां की आंखों में टिका दी.
कंपविहीन स्वर में कहा, "मेडिसल साइंस--वाइंस में मेरी तनिक भी दिलचस्पी नहीं हैं.
साइंस पढ़ना मैंने कभी नहीं चाहा था.
यह सब आपका जुनून था, आप की जिद थी.
मेढ़क, तिलचट्टे की चीर-फाड़ से तो वितृष्णा होती है मुझे.
.
.
आदमी की चीर-फाढ़! न; यह सब कुछ नहीं होनेवाला है मुझसे.
मेडिकल कॉलेज में पढ़ना संभव नहीं होगा मेरे लिए.
" मां का पूरा शरीर गुस्से से थरथरा रहा था.
"यही करना था तो कांपीटिशन तुमने दिया ही क्यों था.
" समित की आवाज में रोष था.
"जस्ट फार अ टेस्ट, व्हेदर आइ कैन डू इट आर नाट.
" मां ने समित की देह का सहारा लिया था.
पास पड़े मोढ़े पर बैठ गयी थीं.
शून्य को भेदती उनकी आंखों की पुतलियां जैसे पथराती जा रही थीं.
वह जानता था, आम औरतों की तरह मां विलाप नहीं करेंगी, न अपने बाल नोचेंगी, न ही कोई वास्ता देंगी.
त्रिया-चरित्र का खास मौकों पर होनेवाला प्रदर्शन--विशेष, मां नहीं करेंगी.
खुद को दयनीय बना कर किसी में करुणा जगाने की कला मां ने सीखी ही नहीं थी.
मां अब तक खुद को संयत कर चुकी थीं.
थका-थका सा दीप्ति- हीन चेहरा, श्लथ, निश्चल शरीर, पराजय जैसे उन्होंने स्वीकार कर ली हो.
वे दयनीय सी दिख रही थीं.
भिंचे कंठ से उन्होंने पूछा, "क्या करना चाहते हो तुम?" "अंग्रेजी साहित्य पढ़ना चाहता हूं.
.
.
.
थोड़ा सा अंतराल दे कर उसने कहा, "दिल्ली में मेरे एक गुरु हैं--काशीनाथ मिश्र.
उनसे मैं सितार सीख रहा हूं.
उनके किसी भी शिष्य की अंगुलियां मेरी अंगुलियों जितनी पतली नहीं हैं.
" मां ने एक गहरा नि:स्वास लिया.
वे उठ खड़ी हुई, चलने से पहले मुड़ कर उन्होंने पूछा, "क्या आयु हो रही तुम्हारी?" "इसी जुलाई में अठारह वर्ष का हो जाऊंगा.
" दिल्ली लौटने पर अपने पारिवारिक वकील का नोटिसनुमा पत्र उसे मिला था--"अपनी मुवक्ला की तरफ से मैं आपको सूचित कर रहा हूं कि मेरी मुवक्ला अब आपकी अभिभाविका नहीं हैं.
आप खुद मुख्तार हैं.
आपके हिस्से की चल-अचल संपत्ति का किसी भी प्रकार का कोई भी उत्तरदायित्व मेरी मुवक्ला पर नहीं होगा.
आपके हिस्से की नकदी का ड्राफ्ट आपको भेजा जा रहा है.
आपका कोई विशेष दावा हो तो अदालत.
.
.
" कुछ पलों के लिए वह सनाका खा गया था.
पर थोड़ी देर बाद, लापरवाही से उसने अपने कंधे उचका दिये थे.
पत्र के पत्रों का गोला सा बनाकर उसे हवा में उछल दिया था.
नेशनल स्कॉलरशिप मिलती है उसे.
और जिनके अभिभावक नहीं होते, वे क्या जीते नहीं हैं! मां ने उसी दिन से उसे मृत मान लिया था.
उस दिन के बाद मां की अंगुलियों ने उसके लिए ऊनी पुलोवर, मोजे, दस्ताने कभी नहीं बुने.
मां के हाथों की बनी, उसके पसंद की स्वादिष्ट मठरियों, गुलाब जामुनों के पार्सलों का पैकेट उसके बाद फिर कभी नहीं आया.
न ही मां ने कभी कोई पत्र ही लिखा.
उस वक्त भी नहीं, जब एम.
ए.
की परीक्षा अच्छे अंक ले कर वह उत्तीर्ण कर गया, जब एक प्रतिष्ठित कॉलेज में उसे नौकरी मिल गयी, जब निरुपमा से उसने प्रेम विवाह कर लिया.
और उस वक्त भी नहीं, जब निरुपमा से उसका संबंध विच्छेद हो गया.
मां के संसार से उसका अस्तित्व सदा के लिए समाप्त हो गया था.
"शेखर बा.
स्.
.
बू.
.
स्स्स्.
!" दूर कहीं से एक ध्वनि उभरी.
दरवाजे पर दाई खड़ी थी.
कहा, "चाय पी लीजिए शेखर बाबू!" धीरे से उठ कर वह खड़ा हो गया.
कुर्सी पर बैठे-बैठे उसकी पीठ अकड़ गयी थी.
शरीर के ऊपरी हिस्से को दायीं, उसके बाद बायीं तरफ मरोड़ा.
सुस्त कदमों से ड्योढ़ी में प्रवेश कर गया.
मकान बहुत बड़ा है--हवेलीनुमा, चौंतीस कमरों और तीन बड़े-बड़े आंगनोंवाला.
दो मंजिलें तक चली गयी मोटी-मोटी दीवारें, ऊपर खपरैल की लाल छत.
छतों के नीचे मकड़ियों के असंख्य बेतरतीब जाले थे.
अरसे से पुताई नहीं होने के कारण दीवारों का रंग मटमैला, कहीं-कहीं काला पड़ गया था.
दरार खायी दीवारों का पलस्तर जगह-जगह से उखड़ने लगा था.
सबसे पहले आती है--बारादरी.
"जमींदारी के समय दशहरे में यहां मेला सा लग जाता था.
नजराने ले कर अस्सी मौजों से आते थे--आसामी, गुमाश्ते, कारिन्दे, मुंशी, बराहील, सामने के मैदान में सैकड़ों चूल्हें एक साथ सुलगते रहते थे.
गया से पखवाड़े भर के लिए आती थी--ढेलाबाई.
भैरवी से सुबह होती और रात को जब वह विहाग गाती, तो तान कोस-कोस भर सुनायी देती थी.
किमख्वाब की शेरवानी के ऊपर रेशमी साफा बांधने पर बड़े सरकार राजा मालूम होते थे.
राजा थे ही.
गद्दी पर बैठ कर सरकार सब की सलामी कुबूर करते थे.
तब इतनी बड़ी हवेली भी छोटी पड़ जाती थी.
तिल रखने की जगह मयस्सर नहीं होती थी.
" और अब! अब यहां कोई नहीं रहता-दो गुमाश्तों, दो दाइयों और एक नौकर के अलावा.
कोई रहेगा भी नहीं.
सजल दा उत्तर प्रदेश कैडर के आई.
ए.
एस.
हैं.
सलिल दा वायुसेना में स्क्वॉड्रन लीडर हैं.
समित `भेल' में इंजीनियर हैं.
पैतृक संपत्ति के प्रति किसी का कुछ खास मोह नहीं.
छुट्टियों में कभी-कभार ये लोग सपरिवार आते हैं, तो कुछ दिनों के लिए रौनक हो जाती है.
