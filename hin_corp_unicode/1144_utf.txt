<औङ्ङिचल् आन्ड् ंएडिअ ळन्गुअगेस्><ंअस्स् ंएडिअ><फन्ट्, शुमिट्रनन्डन्><आनुगन्ट्हन्><१९८५><शर्-ठिमेस् औङ् ईन्डिअ><णेत् ढेल्हि><३२-३४><२०००><फन्ट्, श्-आनुगन्ट्हन्>

बरसात के बादलों में छिपे रहने के कारण चांद के दर्शन सहज में नहीं होते, किंतु यह कल्पना कि वह कहीं, इन्हीं बादलों के बीच में है, और यह उत्कंठा कि न जाने कब उनके विरल अंतराल से उसकी झलक मिल जाये और भी मोहक बनाये रहती है.
रामकुमार को भी जान पड़ा कि छुई मुई के पौधों की तरह, अस्तित्व-हीनप्राय, केवल अनुपात मात्र उसकी बहू, अपने संकोच में अत्यधिक सिमट जाने के कारण और भी व्यक्त एवं सर्वव्याप्त हो उठी है.
इस अपने को छिपाने की कला ने मानों उसका सौंदर्य कहीं अधिक प्रस्फुटित कर दिया है.
समस्त घर में, बाहर-भीतर, ऊपर-नीचे, न जाने किस माया-बल से उस संकोच में सिमटी हुई, अपने ही भीतर छिप जाने वाली बहू की उपस्थिति की बेलि पुष्प-पल्लवित होकर फैल गयी है.
सबको उसके आगमन की सूचना मिल गयी है और सभी ओर नयी सज-धज के चिन्ह दिखाई देने लगे हैं.
देश-काल की आलोचना और जनरव से दूर, अंत:पुर की चहार-दीवारी के अंदर नवीन अनुराग की उत्सुक आंखों से देखने में, भारतीय नारी और समस्त सभ्य संसार की बीच छाया की तरह पड़े हुए और बाहर के प्रकाश को छिपाने वाले उस घूंघट का सौंदर्य रामकुमार को किसी प्रकार की अवहेलना करने योग्य नहीं जान पड़ा-घूंघट के मुख में- उसमें भी नववधू के- उन्हें बड़ी ही मधुर कविता जान पड़ने लगी.
कला को छिपाना ही- रहस्य को रहस्य बनाये रखना ही- तो कला है.
संसार में जहां कहीं सौंदर्य है, वह उन्हें आवरण के ही अंदर छिपा हुआ दिखाई देने लगा.
- वही तो उसके लिए उचित स्थान है.
केवल तड़के बहुत ही तड़के.
जबकि संसार की आंखों में कोमल झुटपुटे का परदा पड़ा रहता है, छिपते हुए चांद की छाया में, कली अपने हृदय का गूढ़ रहस्य खोलती है.
उषा के कपोलों में, चुपके से, लाज की प्रथम लालिमा दौड़कर छिप जाती है- दिन के पूर्ण खुले प्रकाश में सौंदर्य?रामकुमार की मां पुरखिन का कर्तव्य जानती थी.
बेटे के, एक पढ़े-लिखे लड़के की तरह, बार-बार स्पष्ट कह देने पर भी मां ने अपने मन में शिक्षित वधू से ऊंचा स्थान सुंदरी वधू को ही दिया.
बहू पढ़ी-लिखी न हो, तो फिर भी पढ़ायी जा सकती है, अंगों में दुबारा लावण्य तो भरा नहीं जा सकता.
मनश्चक्षुकओं को कुछ भी पसंद हो, चर्म-चक्षुओं को जो अच्छा नहीं लगता, उसका सुंदर लगना और नयी उम्र में, असंभव न होने पर भी कठिन ही है.
कल्याणी इस बार-बार परखी हुई बात को कैसे भुला देती? शिक्षा का सौंदर्य देखने के लिए समय चाहिए, धीरज चाहिए- शरीर की सुंदरता तो आते ही बोल उठती है-देखो, मैं हूं.
मूक सौंदय और स्वरित सौंदर्य के अधिक जांच-पड़ताल करने की आवश्यकता कल्याणी को नहीं थी.
एक तो स्त्री, मां, उस पर प्रौढ़ अनु-भव प्राप्त.
जो एक सर्वसम्मत, सवनिर्दिष्ट संसार है, उसकी वह कैसे उपेक्षा करती? नब्बे प्रतिशत पुरुष और निन्यानवे सैकड़ा स्त्रियां संसार का एक ही अर्थ समझती हैं.
उनकी धारणा ही नहीं, पक्का विश्वास है कि चिरकाल से इस संसार शब्द को मनुष्य ने अपने अनुभव के तराजू में तोल, मन के खरल में घोंट, बुद्धि की कपड़छान कर, उससे जो अर्थ, जो निचोड़ निकाला है उसका एक शब्द में सारांश है- चर्म-जगत.
यह त्वचा की सृष्टि है, इसमें शरीर का प्रथम स्थान है.
मोटी आवश्यकताओं की पूर्ति पहले होनी चाहिए.
मिट्टी के बदन को सूंघ-चाटकर ही इस मिट्टी के मनुष्य की तृप्ति होती है- यही सनातन रीति चली आयी है.
घर-द्वार, जमीन-जानवर, संतान-संपत्ति और सुंदर-स्त्रि- यह सब है, तो भगवान की कृपा है.
जो इससे बाहर कुछ कल्पना भी करता है, वह संसार से ऊपर उठ गया.
उसे श्रद्धा की दृष्टि से देखते हैं, स्नेहदृष्टि से नहीं.
ठीक भी है, माया कहते हैं, इस सुंदरता के माया-पाश से मुक्त होना क्या आसान है? विदुषी स्त्री को अपने सुंदर न होने की कमी खटकती रहती है, और सुंदर स्त्री बिना विद्या के सहज ही निभ जाती है.
लोग कहते हैं- `भई मानसिक सौंदर्य को हम ऊंचा स्थान भले ही दें, परितृप्ति सुंदर अंग ही देते हैं'.
एक रोज बेटे के सिर में तेल लगाते हुए माता कल्याणी ने पूछा, "क्यों रे राम, मेरी चांद-सी बहू तेरे पसंद आयी कि नहीं?"स्पष्टभाषी लड़के ने कहा, "आयी क्यों नहीं मां, अपने राम के लिए तुमने जो सीता खोजकर ला दी.
"बहू के रूप-लावण्य की बात को प्रश्नातीत समझकर, लग्गे से लड़के के हृदय की थाह लेने के लिए मां ने सहज ढंग से कहा, "कैसा मधुर स्वभाव पाया है, जैसे चांदनी छिटक रही हो.
सभी कुछ जिसमें खिल उठता है.
जैसा तू है, वैसी ही बहू भी मिल गयी.
पानी की तरह खुद दब जाती है, दबाना किसी को नहीं चाहती.
"माता की प्रसन्नता से मन-ही-मन प्रसन्न होकर बेटे ने श्लेष से कहा, "कह तो चुका हूं मां, एकदम सीता है.
हर समय जमीन ही में गड़ी रहती है.
केवल इस परदे के रावण से उसका उद्धार करना है, जिसने उसे पांच आदमियों की पंचवटी से हटाकर दूर अंध-संस्कारों की लंका में छिपा रखा है.
इस अग्नि-परीक्षा में तुम्हीं उसे उत्तीर्ण करवा सकती हो मां!'बेटे ने मां को समझाने के लिए राम-रावण की चिर-परिचित तुलना को और भी आगे बढ़ाकर परदे और रावण में पूरा-पूरा सादृश्य दिखला दिया.
.
.
कहा, "मां, यह परदा और रावण एक ही पक्षी के दो पंख हैं दोनों मनुष्य की पाशविक आकांक्षाओं के चिन्ह-स्वरूप हैं.
जिन स्थूल लालसाओं के दसमुख से, विश्व-माता का आसन देने के लिए, सीता के उद्धार कीआवश्यकता समझी गयी थी, उन्हीं वासनाओं की दृष्टि से स्त्री को बचाने के लिए इस परदे का भी जन्म हुआ है.
जिस तरह कबूतर आंखें मूंदकर बिल्ली के मुंह से नहीं बच सकता, उसी प्रकार इस परदे की अंद दीवार के भीतर प्रकाश नहीं पल सकता.
समस्त सभ्य संसार सौंदर्य को अनिलातप की उपज, प्रकाश की प्रसूती मानता है.
"कल्याणी को यह समझने में देर न लगी कि केवल उसी की सम्मति न पा सकने के कारण बहू अपने स्वामी की आज्ञा-पालन करने में आना-कानी कर रही है.
उसके केवल संकेत कर देने से ही, राम, इस चिरकाल से अलंध्य नारी-लज्जा के समुद्र में, बाहर-भीतर आने-जाने के लिए, अनायास ही पुल बांध सकेगा- इसीलिए मानो वह उसकी सहायता का प्रार्थी हो रहा है.
कल्याणी, स्नेहशील मां की तरह, बहू के मामले में अपनी इच्छा से लड़के की इच्छाओं का अधिक मूल्य समझती थी.
अतएव एक रोज बहू की ठोड़ी पकड़कर सास ने बड़े ही स्नेह से कहा, "तू अपने इस लावण्य में इतनी अधिक लाज कहां से लिपटा लायी बहू.
इस बड़े घर में बाहर-भीतर सर्वत्र तुझे देख सकूं, यही तो मैं चाहती हूं री.
" सास ने सखी बनकर चुपके से यह भी संकेत कर दिया कि उसका स्वामी अपनी स्त्री की इस अतुल सौंदर्य-राशि को इस अकेले-से घर में समा सकने के लिए बहुत ही बड़ी समझ, अपने इस अपार्थिव लाभ की प्रशन्नता और अधिकार के गर्व को जैसे सर्वत्र फैला देना चाहता है.
चकित-संसार की आंखों की प्रशंसा का और कृतज्ञ मुग्ध अंतकरण से स्नेह-आदर का पुरस्कार न प्राप्त करना वह नवीन दंपत्ति के प्रति इन अंधरूढ़ियों का अन्याय और अत्याचार समझता है.
सरला संकोच के मारे मर-सी गयी, और मन-ही-मन अपनी इस देवी स्वरूपा सास की भूरि-भूरि स्तुति करने लगी.
रामकुमार की शिक्षा को सौंदर्य का सम्मोंहन अधिक समय तक परास्त नहीं कर सका था.
प्रथम मिलन की स्वप्नमयी संध्या में, देश-काल की आवश्यकता से परे, प्रेम के प्रथमोच्छवास की सतृष्ण-दृष्टि से देखने में घूंघट के आवरण में जो सुंदरता दिखलाई दी थी, इन्हीं चार-पांच महीनों में धीरे-धीरे, नवीनता के माधरुर्य के मिटते ही वह भी लुप्त होने लगी थी.
रामकुमार को सरला का मुख घुली हुई मिश्री की डली-सा, चिकना-चुपड़ा और मधुर दिखाई देता-उसमें रूप, रंग, रेखाएं, सब रहतीं.
केवल भाव, केवल व्यंजना, केवल स्वर नहीं मिलता, या रामकुमार उसे देख पाता.
बादलों के परदे से प्रभात की तरह उस लावण्य ग्रह से एक प्रकार का मानसिक तेज फूट नहीं पड़ता था.
सरला तो प्तथर की प्रतिमा न थी, तब रामकुमार कैसे संतुष्ट रहता?हमारे समाज ने अपनी अबला स्त्री के चारों ओर जो सूक्ष्म-स्पष्ट रेखाएं खींचकर उसके लिए जो स्थान नियत कर दिया है, जो दृढ़ मर्यादा चिरकाल से बांध दी है, उसे हम जिस प्रकार दूर से देख सकते हैं, हमारी नारी उस तरह अपने को उससे अलग कर, नहीं देख सकती- वह शिक्षित हो अथवा अशिक्षित उस संकीर्ण कारा में रहते-रहते उसे अपनी संकीर्णता का अनुभव नहीं होता.
वे यम-नियम चिर-अभ्यास के कारण उसका स्वाभाव बन गये हैं.
उसकी आत्मा समाज के लिए अपने इस आत्म-समर्पण में खो गयी है.
केवल हमारे नियम-बंधन उसके भीतर से हाथ-पांव बढ़ाकर, उसके विचार-व्यवहार, मान-मर्यादा, शील तथा स्वाभाव के रूप में प्रकट होकर, हम से मिलते-जुलते और परस्पर एक दूसरे से संबंध बनाये रखते हैं, इसीलिए हमारी नारी सबसे अधिक वस्तु-जगत में रहती है.
वह केवल सब कुछ मानकर चलती है.
सभी नियम, सभी आचार, सभी संस्कार, सभी अंध-विश्वास उसके लिए स्पष्ट हैं, सत्य हैं.
उन्हीं का संसार उसका संसार है.
रामकुमार सरला को केवल अपने आदर्शों की प्रतिमा बना देना चाहता था.
उसके भीतर समाज के आदर्शों की जो चिरकाल से प्रतिष्ठित प्रति-मूर्ति यंत्र की तरह हंसती, बोलती और काम-काज चलाती थी, रामकुमार की आंखों में उसका असामयिक छाया-रूप अत्यंत खटकता था.
सरला यह कभी नहीं भूलती थी कि वह ससुराल में है.
यह बात घर में ताई ने उसके हृदय में पीड़ा होने तक पहुंचा दी थी.
वह अधिक समय सास के पास बैठने, घर का काम-काज सीखने और सास की छोटी-मोटी सेवाओं में बिता देती थी, यद्यपि कल्याणी को बहू से सेवा लेना पसंद न था.
राम-कुमार को इन सब कारणों से पत्नी की इच्छानुकूल शिक्षा देने और बाहर के आकाश में शोभित होने योग्य मुख-चंद्र को घूंघट के घन-रोध से मुक्त करने का अवकाश नहीं मिलता था.
सरला धीरे-धीरे चलती, धीरे उठती, धीरे बैठती और बहुत ही धीरे से बोलती थी.
रामकुमार को इस मंद-गति, मंथर-विलास अथवा अवकाश-चेष्टा में रत्तीभर सौंदर्य या मधुरिमा नहीं मिलती थी.
वह उसे मन-ही-मन सरला की मानसिक निर्जीवता, जड़ता, दीर्घ-सूत्रता और जाने क्या क्या समझता था.
जब रामकुमार का अभिन्न मित्र सतीश सभ्य संसार और उन्नत देशों की उर्वरा भूमि में प्रस्फुटित, विकसित और उनकी दीर्घ आयास अनुभूति से परिपुष्ट आधुनिक नारी का परिष्कृत आदर्श-रूप मित्र के सामने रखता तो उसके रूप-रंग की तुलना में कुमार को सरला का सौंदर्य बिल्कुल फीका, नीरस और निस्सार लगने लगता था.
सतीश साधारण कम्यूनिस्टिक टेंपरामेंट (स्वभाव) के अनुरूप अधिक-से-अधिक पक्षपात और घृणा व्यंजक शब्दों में मध्यवर्ग की सभ्यता का जैसा खंडन करता, इन भदी बर्बर प्रथाओं की जैसी ऐतिहासिक व्याख्या देता, संसार के भविष्य का जो स्वर्ण-चित्र खींचता, और श्रमजीवी रूस की स्त्रियों के स्वतंत्र जीवन का जैसा अतिरंजित दृश्य आंखों के सामने खड़ा कर देता, उसे कुमार बड़े ही ध्यान पूर्वक और कभी-कभी मुग्ध-भाव से सुनता था.
वाह, वह उन्मुक्त अनिल और उज्जवल आतप में पली हुई स्वतंत्र नारी मूर्ति.
निर्मल आकाश जिसके नयनों को नित्य नवीन नीलिमा प्रदान करता है, सद्य: स्फुट सुमनों का सौरभ जिसकी सांसों में बसता है, पक्षियों का कलरव कंठ में कूक भरता है, उषा जिसके कपोलों में गुलाब बन जाती है, बार-बार स्वच्छ जल में तैरने से जिसके अंगों की तनिमा और सुकुमारता में सजीवता आ गयी है, छहों ऋतुएं जिसके सौंदर्य को प्रस्फुटित करने के लिए अपना सर्वस्व निछावर करती रहती हैं- वह सबल, स्वच्छ, सुंदर स्त्री के रूप का आदर्श जिसका मानसिक सौंदर्य अपनी ही अधिकता में फूटकर उसे स्त्रीत्व को अपनी उज्जवलता में छिपा लेता है, उस स्वतंत्रता के आलोक में देह-ज्ञान जैसे छाया की तरह बिलकुल पीछे पड़ जाता है- वह प्रशस्त आदर्श इन अंधरूढ़ियों की संकीर्णता से परे है.
एक दिन, तीसरे पहर के समय जब दोनों मित्र बैठे हुए आपस में बातें कर रहे थे, सरला ने अपने नित्य के अभ्यास के विपरीत.
मानो अपने जन्म-जन्मांतर के दुव्धा-संकोच को एक ही क्षण में भगा, जिस सहज, संयत भाव से स्वामी के कमरे में प्रवेश कर, छोटी-सी मेज पर सुंदर ढंग से चाय का सामान सजा दिया, उसे देखकर रामकुमार मानों विस्मय और आनंद के मारे अवाक् हो गया.
मानों रोज ही का अभ्यास हो, पास से अपने लिए कुर्सी खिसका, उस पर बैठ बात की बात में चाय तैयार कर और बड़ी ही स्वाभाविक, सरल मुस्कराहट से मुख को मंडित कर, उसने दोनों मित्रों के सामने दो प्याले तथा कुछ फल और मेवे रख दिए.
"तुम्हें भी साथ देना होगा, भाभी, जब देवता ने दर्शन दे ही दिये, तो इतना-सा वरदान भी दे जायें.
" भेंट को परिचय में बदलने के लिए सतीश ने हंसते हुए अपना प्याला सरला की ओर बढ़ा दिया.
सरला ने बड़े ही नि:संकोच भाव से चाय का प्याला सतीश को लौटा दिया और तश्तरी से कुछ मेवे उठाकर मुंह में डाल लिये.
