<ळिटेरटुरे><ऐस्सय्स्><खुमर् झइनेन्ड्र><ढ्हर्म् आउर् शन्स्क्रिटि><१९८८><फुर्वोडय फ्रकस्हन् (झड् खि भट्)><णेत् ढेल्हि><१४१-१४५><२०००><खुमर् झ्, ढ्हर्म् आउर् शन्स्क्रिटि, ऐस्>

+ इधर धर्म शब्द का महत्व कम हो रहा है और संस्कृति शब्द की लोकप्रियता बढ़ रही है.
धर्म अनेक हैं और उनमें अनबन देखी जाती है. उनके प़अडित आपस में विवाद में उलझते
हैं और उनके अनुयायी अपने अलग-अलग शास्त्र-सूत्रों को लेकर परस्पर लड़ते-झगड़ते
हैं. यह दृश्य किसी के लिए रुचिकर नहीं है. हमारे पास साधनों की जो प्रचुरता होती
जा रही है, उससे दूरी को टिकने के लिए अवकाश नहीं छूट रहा है. सब कोई आस-पास
आते जा रहे हैं. अपने को अलग-अछूता रखने की सुविधा मिट रही है. देश की, जाति की,
भाषा की और इस तरह की अनेक भिन्नताएँ भी जैसे अब सहारा नहीं होतीं और उस सबके
बावजूद हम एक ओर इकट्ठे बनते जा रहे हैं. विज्ञान ने ऐसे अचरज पैदा कर दिए हैं
कि इस कोने में बैठे हम दुनिया के हर कोने से सम्बन्ध रख सकते हैं. इस ओर से किसी
भी छोर के आदमी से बातचीत कर सकते हैं. ऐसी हालत में वह शब्द जो अपने में बन्द
पड़कर ही सार्थक बनता है, आज के काम के योग्य नहीं रहता. धर्म आज कुछ ऐसा ही
शब्द बन गया है. धर्म, सब मानेंगे, भीतर से बहुत से अच्छी चीज है. लेकिन धर्म जब
अपने अनु-~यायियों को मिलाता है, तब दूसरों को परे रखने में वह सहायक भी हो जाता
है. धर्म अनेक हैं और उनकी अनेकता के कारण संघर्ष होते आये हैं. कभी तो ये संघर्ष
बढ़े, अमानुषिक और वीभत्स तक हो गये हैँ. प्रत्येक धर्म की कोशिश रही है कि वह
धर्मों की अनेकता को इस तरह मिटाए कि खुद सार्वभौम एकच्छत्र बन उठे. इस एकता
के मनोरथ को लेकर एक धर्म ने अन्य अनेक धर्मों पर प्रहार किये और उन पर विजय
साध लेनी चाही है. धर्म के साथ इसीलिए विचार और वाद की एक जड़ता और कट्टरता
का बोध होता रहा है. निश्चय ही कट्टरता से और कट्टरता उपजी है, कटी नहीं है. इसी
तरह अनेकता को नष्ट करने की स्पर्धा ठानकर एक विशिष्ट रूपाकार की एकता को
प्रतिष्ठित करने के आग्रह में से अनैक्य बढ़ा ही है, घटा नहीं है.
समय था जब इस प्रकार का आग्रह उपयोगी समझा जा सकता था. लेकिन इतिहास में
से जीवन विकास पाता गया है और हिंसा से हम अहिंसा की ओर बढ़ते आये हैं. पहले जो
शौर्य था, अब तमाशा बना देखा जा सकता है. मत और वाद का लाठी के जोर से होने वाला
प्रचार अब कुछ उपहास्य बन गया है. अच्छी-से-अच्छी चीज को अब मानो यह सुभीता
नहीं कि वह हठात अपना आरोपण करे. स्वतन्त्रता सबका अधिकार आ बना है, जिसका अर्थ
है कि दूसरे पर हावी होने का किसी को अधिकार नहीं रह गया है. प्रहार की
स्वतन्त्रता तो पशु की होती है, प्रेम की स्वतन्त्रता मनुष्य की विशेषता है-यानी
यह मनुष्य का ही हक है कि कोई उस पर प्रहार करे, तो बदले में वह प्रहार न दे,
प्रेम दे. स्वतन्त्रता का यह रूप मनुष्य को अब उत्तरोत्तर उपलब्ध होता जा रहा है.
काल का इतिहास हिंसा से अनिवार्य रूप से हमें अहिंसा की ओर बढ़ाता आया है, यह
तथ्य कदाचित् सहसा कुछ लोगों को मान्य न होगा. एक-से-एक भीषण युद्ध की फसल हम
बोते और काटते चले आ रहे हैं. युद्ध वे उत्तरोत्तर इतने विराट् और व्यापक होते जा
रहे हैं कि पहले की कल्पना तक वहाँ न पहुँचती थी. आधुनिक शस्त्रास्त्रों के
मुकाबले में प्राचीनता के पास भला क्या था ? अणु-बम और उद्जन बम की संहार शक्ति
की तुलना में पुराण का कौन-सा ब्रह्मास्त्र ठहर सकता है ? इस सबको देखते हुए यह
दावा कि मानवता अहिंसा की ओर बढ़ी है, झूठा लग सकता है. पर झूठ वह है नहीं.
युद्ध की विराटता ज्ञान-विज्ञान में से मिली है. उसमें कारण यह नहीं है कि आदमी का
हिंस्त्र-~भाव पहले से बढ़ गया है. हिंसा में गौरव और गर्व अनुभव करने का भाव
निश्चय ही मनुष्य में पहले से क्षीण हुआ है. हिंसा तो है, पर हिंसा का खुला समर्थन
कहीं नहीं है. हिंसा को उत्तेजन है तो सीधे नहीं, आड़े-टेढ़े तरीके से-यानी सामने
तो आदर्श के रूप में अहिंसा को ही लिया जाता है फिर उसकी ओट में बुद्धि की
प्रवंचना द्वारा हिंसा को ढँक भले रखा जाता है. इस प्रकार विश्व-युद्धों की
परम्परा जो सामने देखते हुए भी यह निर्णय कि मानवता हठात् और अनिर्वाय अहिंसा
की ओर बढ़ रही है, असत् नहीं ठहरेगा, बल्कि वह विज्ञान-~सिद्ध और तर्क-संगत
जान पड़ेगा.
हम आज ऐसी जगह पर आ गये हैं, जहाँ प्रहार का हक एकदम असिद्ध बन गया है. ठीक
को भी गलत पर प्रहार करने का हक नहीं है. असल में ठीक की धारणा ही निरपेक्ष
से सापेक्ष बनती जा रही है. किसी को अपने को इस रूप में ठीक मानने का हक नहीं
रहता जा रहा है कि वह दूसरे को गलत कहकर उस पर हावी होने की सोच सके. प्रत्येक
के लिए नहीं, समाजगत और सर्वगत एक मान आवश्यक होता जा रहा है. इधर जो समाजवाद
और साम्यवाद नाम की विचार धारएँ चली हैं, उन्होंने अवसर नहीं छोड़ा है कि एक अपने
को अन्य अनेक से सर्वथा भिन्न और पृथक् मानकर रह सकें. एक सबके साथ है, अपने
में वह समाप्त नहीं है. शेष में ही फैलकर एक को चरितार्थ होना है.
धर्म निश्चय आत्म-केन्द्रित है. इस अर्थ में वह आध्यात्मिक है. कोई आध्यात्मिकता
निरी आत्मरत होकर जी नहीं सकती. ऐसे वह असामाजिक होती है. समाज के अभाव में
व्यक्ति की स्थिति नहीं है. इसी तरह असामाजिक होकर धर्म की स्थिति नहीं रहती.
किन्तु अनेक बार ऐसा होता था कि धर्म को लेकर व्यक्ति अपने समूचे दायित्व को अपने
ही प्रति इस तरह मान उठता था कि समाज के प्रति वह दायित्व ही न बन जाता था. ऐसे
धर्म गुत्थियों और ग्रन्थियों की सृष्टि करने में कारण बन जाता था और परिणाम में
सामाजिक विषमता उत्पन्न होती थी. इस विषमता को लेकर तो मानव-चेतना का विकास सध
नहीं सकता था. इसलिए धर्म के नाम पर जब मानव-चैतन्य की हानि होती देखी गयी, तो
दूसरे शब्दों में धर्म के नाम पर अधर्म की ही प्रतिष्ठा हुई, तब उस धर्म शब्द का
महत्व घटने लगा. चहुँ ओर फैलती हुई मानव-सहानुभूति ने धर्म शब्द का सहारा छोड़ा
और उसके लिए दूसरे शब्द की आवश्यकता हुई. 'संस्कृति' वही शब्द है.
संस्कृति में स्पष्ट ही सामंजस्य की ध्वनि है. किसी अवस्था में भी विग्रह के समर्थन
के लिए वहाँ अवकाश नहीं है. बढ़ता जाता हुआ आपसी भाव-ऐक्य-~भाव-उसका सार इष्ट है.
कहीं वृत्त वहाँ बन्द नहीं होता. आत्म के लिए आत्मोपमता के भाव को बढ़ाते जाने का
सदा ही अवकाश है. मैं आत्मा हूँ, यहाँ से आरम्भ करके सब-कुछ मुझे आत्मीय है,
इस सिद्धि तक साधनार्थी व्यक्ति को बढ़ते ही जाना है. आत्म की धारणा पर स्वयं में
बन्द होकर आत्म-हत्या तो हो सकती है, आत्म-मुक्ति नहीं हो सकती, मानो संस्कृति
में यह चेतावनी है. संस्कृति का मुख किसी आभ्यन्तरिक आत्मा की ओर नहीं है, वह तो
बाहर की ओर खुलकर फैली हुई निखिलता के प्रति है. संस्कृति यदि कुछ है, तो सामाजिक
है. किसी भी बहाने असामाजिक, समाज-विरूद्ध या समाजातीत होने की अनुमति उसमें
नहीं है.
निश्चय ही संस्कृति की माँग से कोई धर्म अथवा मतवाद स्वतन्त्र नहीं हो सकता.
अपना कहकर किसी धर्म में आदमी को यह छूट नहीं हो सकती कि वह दायित्वहीन और
उच्छृखंल व्यवहार करे. स्वधर्म-पालन पर संस्कृति की ओर से एक मर्यादा आयगी ही.
मेरा धर्म मुझे दूसरे के प्रति नम्र न बनाकर उद्धत बनाये, तो वह सहा नहीं जा
सकेगा. धर्म का सम्बन्ध चरित्र और व्यवहार से छटकर जब मत-मान्यता से अधिक हो
जाता है, तब स्पष्ट ही मानव-संस्कृति को आकर उस मत-मान्यता से धर्म का परित्राण
करना होता है. हम देखेंगे कि मत-धर्म और मानव-धर्म में यह संघर्ष सदा ही विद्यमान
रहा है. जो धर्म को मतवादिता के द्वारा पकड़ते हैं, वे उस रीति से धर्म को जकड़ते
और अपने को भी जकड़ते हैं. दूसरे वे हैं, जो सहानुभूति में उसको स्वीकार और
अंगीकार करते हैं. ऐसे दो प्रकार के लोगों में संघर्ष रहता आया है. सन्त-महात्माओं
को सदा पंडितम्मन्यों के हाथों यातनाएँ भुगतनी पड़ी हैं. धर्म जिनके लिए सम्पत्ति
के अर्थ में स्वत्व बन आया है, उनको कालगति के साथ चलने में कठिनाई हुई है.
ऐसे सम्प्रदाय-धर्म और मानव-धर्म के बीच में तनाव और विग्रह होता रहा है.
धर्म का यह अपलाप देखने को आता है, इसलिए संस्कृति शब्द का सहारा यदि लिया जाए
और अपनी अन्तस्थ सहानुभूति का उत्तरोत्तर विस्तार साधते चला जाए, तो यह युक्त
ही है. फिर भी उस धर्म का शब्द का बहिष्कार उचित न होगा. कारण, नितान्त सामाजिक
होकर व्यक्ति समाज के प्रति अपना दायित्वपूर्ण नहीं कर पाता. समाज का अनुगत होकर
चलने में समाज का ही सच्चा हित नहीं है. अनुगति में आत्मदान की पूर्ण ता नहीं है.
जो समाज के हित में आत्मभाव से समर्पित है, उसे समाज का बन्दी होने की आवश्यकता
नहीं है. वह समाज का सहयोगी है और आवश्यक होने पर वह उसका नेता भी हो सकता है.
नेता का मतलब है साथ होकर भी एक कदम आगे चलने वाला. यह जो एक कदम आगे होकर चलने
की बात है, वह निरे सामाजिक आदर्श से पूर्ण नहीं हो सकती. इसके लिए सामाजिक से
कुछ उच्चतर आदर्श की आवश्यकता होगी.
आधुनिक लौकिक दर्शन-वादों के लिए समाज जैसे परिधि बन गया है. जो दर्शन समाज से
घिर जायगा, वह समाज को फिर उठा कैसे पायगा ? इसलिए आदर्श को या लक्ष्य को समाज
की सीमा में नहीं बाँधना होगा. उसे कुछ ऐसे व्यापक भाव में ग्रहण करना होगा,
जिसका सत्य समाज में समाप्ति न पा जाय, बल्कि वह उससे अन्यत्र और अतीत होकर भी
संगत और सिद्ध रहे. यानी एक सर्वान्तर्व्यापी सत्ता से उसकी अन्विति हो.
संस्कृति शब्द इसी अपेक्षा में कुछ अपर्याप्त रह जाता है, मानो मानव-~सम्बन्धों तक
उसकी व्याप्ति है, मानवेतर सत्ता के प्रति उसकी पहुँच नहीं है. सूरज, चाँद और रात
को चमक आने वाला नक्षत्रमण्डल-इस सबके प्रति मनुष्य का जो विस्मय-विमुग्धकारी
सम्बन्ध है, उसका समावेश संस्कृति में नहीं होता. रस लिखित ब्रह्माण्ड में व्याप्त
उस परम सत्ता से संस्कृति की कुछ पहचान नहीं है, जो अलख निरंजन है, जिसके बिना
दूसरा नहीं है, जो स्वयं है और शाश्वत है, जो शुद्ध, अन्तिम, परम और अखण्ड सत् है.
यह स्पर्धा तो की ही है. इह लोक पर वह अटका नहीं है और खुलकर वह पारलौकिक है.
समाज नहीं, समष्टि उसे इष्ट है. जीवात्मा को अपने द्वारा उसे परमात्मत्व देना है,
खण्ड को अखण्ड करना है और अंश को सम्पूर्ण की ज्योति में ज्योतिष्क. नि:सन्देह
धर्म आत्मिक ही हो सकता है. आत्मिक होने में खतरा है. आत्मिक सामाजिक नहीं भी है.
लेकिन यह खतरा ही उसकी कीमत है. आत्मिक निश्चय ही सामाजिक से सत्यतर है, पूर्णतर
है. उस आदर्श में व्यक्ति सर्वथा निस्व और मुक्त हो सकता है. समाज में निजता बँध
भी सकती है, खुलेगी वह पूरी तरह समष्टि में ही. सामाजिकता में व्यक्ति की निजता
सदा ही अनेकता में उस एक की गिनती बढ़ाने वाली रहती है. आत्मिकता ही है, जिसमें
अन्तत: उसक गिनती नहीं रह जाती. वह सर्वथा शून्य बनता और इस तरह अनेकता को सच्ची
एकता देता है. व्यक्ति की सम्पूर्ण मुक्ति, जहाँ उसकी कृतार्थता किसी प्रकार भी
उसकी ओर सिमटती नहीं है, बल्कि चहुँ ओर खुलती और फैलती ही जाती है, यदि है, तो उस
धर्म में जो आत्मिक है; उस संस्कृति में नहीं, जो निरी सामाजिक है.
