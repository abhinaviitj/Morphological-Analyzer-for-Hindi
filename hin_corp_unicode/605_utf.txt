<ळिटेरटुरे><ऐस्सय्स्><श्हर्म ढेवेन्ड्रनट्ह्><आच्हुक् णुस्क्ह><१९८०><फरिजट् फुब् (फ्र्नम् खि फ्रडर्सनि)><फट्न><५०-५४><२०१०><श्हर्म ढ्, आच्हुक् णुस्क्ह, ऐस्>

+ फिलॉसफ अ किंग (दार्शनिक राजा) केवल सिद्धांत-वाक्य है. कोई दार्शनिक कभी राजा
नहीं हुआ और न कोई राजा कभी दार्शानिक हुआ. जिन लोगों ने जितनी अधिक चेष्टा की
कि उनका कोई शत्रु न हो उनके उतने ही अधिक शत्रु हुए. " अहिंसा परमो धर्म:" के
अनुगामी बहुत बार चलते समय झाड़ू से सड़क साफ करते हुए चलते हैं. जिससे पैरों
के नीचे दबकर कीड़े-मकोड़े मर न जाएँ. किन्तु उस झाड़ू से ही सैकड़ों
कीड़े-मकोड़े मर जाते हैं. जीव-हिंसा बचाने में ही न जाने कितनी जीव-हिंसा हो
जाती है. अगर कीड़े-मकोड़ों में प्रतिशोध की शक्ति होती तो परिणाम शायद अनुकूल
न होता. कोई लाख चाहे कि उसके शत्रु न हों, वह सफल नहीं हो सकता.
शत्रुता अपकार से ही उत्पन्न हो, यह जरूरी नहीं. बहुत बार वह उपकार से भी
उत्पन्न होती है. किसी महात्मा से किसी ने कहा कि अमुक व्यक्ति आपकी निंदा कर
रहा था तो महात्मा ने मुसकुराकर कहा- "मैंने तो कभी उसकी भलाई की नहीं, फिर
मेरी निंदा क्यों ?" महात्मा ने अपने संक्षिप्त उत्तर में बड़े मार्कें की बात
कह डाली. आप जिसकी बुराई करें वही हमेशा आपका शत्रु नहीं होता किंतु जिसकी आपने
कभी भलाई की हो, और जितनी अधिक भलाई की हो, उसमें मैं आपको सतर्क रहने की
राय दूँगा. बात यह है कि फरमाइशों की कोई सीमा तो है नहीं. "हरि अनन्त हरि कथा
अनन्ता" की तरह स्वार्थ अनन्त हैं, इसलिये उनकी पूर्ति के आग्रह भी अनन्त हैं.
आपने हजार में नौ सौ निन्यानबे फरमाइशों या माँगें पूरी कीं और एक पूरी न की,
या यों कहिए कि चाहकर भी पूरी नहीं कर सके क्योंकि आप भी मनुष्य हैं और
अपकी भी सीमाएँ हैं, तो आपके किए नौ सौ निन्यानबे काम कुएँ में पड़ गए और एक,
जिसे आप नहीं कर सके, हमेशा दिल और दिमाग में चुभता रहेगा. सोते-जागते
उसी पर ध्यान जाएगा. आपके सब किये-कराये को धूल में मिला देने के लिए वह
एक काफी है; वह जीता रहेगा, शेष सब मिट जाएँगे.
मैंने जिस नुस्खे की बात की है, उसे सुनकर आप निश्चय ही चौंकेंगे.
नुस्खा किसी नयी-पुरानी बीमारी का नहीं, फिर भी नुस्खा है और जैसा मैंने कहा,
अचूक है. यों हमारे यहाँ नुस्खे बेशुमार हैं. यदि आपकी तबीयत कभी खराब
हूई होगी तो आपने देखा होगा कि जो भी मिजाज-पुर्सी करने आता हैं वह
एक-न-एक नुस्खा बता जाता है और इस दावे के साथ कि वह आजमूदा है.
दो-चार आगन्तुकों के बाद यह तय करना मुश्किल हो जाता है कि किसका
नुस्खा काम में लाएँ. दावा तो सभी नुस्खों में अचूक होने का ही होता है. हमारे
समाज में चिकित्सा के लिए आयुर्विज्ञान पढ़ना ज़रूरी नहीं है चूँकि हर बीमारी
के पचासों नुस्खे हवा में उड़ते रहते हैं. उनमें से किसी एक को पकड़ लीजिए तो
रोग से मुक्ति मिल जाएगी. कभी-कभी तो लोग चिकित्सक का नुस्खा वंद करके अपना
नुस्खा आजमाने को राय देते हैं. अपने समाज के जैसा विनोदी समाज मैंने और कहीं
नहीं देखा.
लीजिए, आपकी उत्सुकता मिटाने के लिये "अचूक नुस्खा" बता ही दूँ. नुस्खा है
दुश्मन बनाने का. मैंने कहा था न कि इसे सुनते ही आप चौकेंगे और कह
उठेंगे-"क्या खूब! नुस्खा भी बताया तो दुश्मन बनाने का." बात यह है कि आजकल
दोस्त तो राह चलते बन जाते हैं; जिधर देखिए उधर दोस्तों की भरमार है. दोस्त या
मित्र शब्द का इतना अर्थ-विस्तार हो गया है कि जो-सो उसकी सीमा में आ जाता है.
दोस्त बनाने की देशी-~विदेशी दर्जनों किताबें निकल चुकी हैं. इसलिए उनमें अब
कोई नयापन नहीं रह गया है. जमाना इतना आगे बढ़ गया है कि दुश्मन भी दोस्त का
जामा पहनकर सामने आता है. सच पूछिए तो दोस्तों और दुश्मनों की पहचान मुश्किल
हो गयी है. गिरगिट का रंग बदलना तो सुना था लेकिन दोस्त जितनी तेजी से रंग
बदलते हैं उतनी तेजी से गिरगिट भी नहीं बदल सकता. कौन कब दोस्त है और कब
दुश्मन, यह ऊपर वाला भी नहीं बता सकता है. सुबह से शाम तक दोस्ती और दुश्मनी का
दौर चलता रहा है. इसलिए अब दोस्ती का कोई स्थायी मानदण्ड नहीं रह गया है.
जिस क्षण किसी ने नेकी कर दी, या कहिये कि बदी नहीं की, उस क्षण के लिए वह
दोस्त हुआ; बाद की बात भविष्य बताएगा. यदि इस दर्शन को अपनाकर चलिएगा तो अधिक
निराशा नहीं होगी. जहाँ भी दोस्ती में स्थायित्व की कल्पना करके चले वहां गहरी
निराशा हाथ लगेगी. तो इन दर्जनों दोस्ती का नुस्खा बताने-~वाली किताबों की भीड़
में खड़ा होकर मैं अपनी मौलिकता खोना नहीं चाहता. मौलिकता का अर्थ ही है दुनिया
जो कह रही है उससे अलग-थलग कुछ कहना. इसीलिए मैंने सोचा कि मैं दुश्मन बनाने
का नुस्खा बताऊँ.
प्रयोग की सफलता की परख उसकी बार-बार की आजमाइश से होती है. अपने जीवन की
प्रयोगशाला में मैंने इस नुस्खे को आज तक कभी असफल होते नहीं पाया. इसलिए मैंने
इसका नाम ही रखा है 'अचूक नुस्खा'. नुस्खा है बड़ा आसान. आप सुनकर दुबारा
चौंकेगे. मगर आजकल तो बहुत कुछ चौंकाने के लिए ही किया जा रहा है. काम किया जा
रहा है चौंकाने के लिए, बोला जा रहा है चौंकाने के लिए, लिखा जा रहा है चौंकाने
के लिए. काव्य का प्रयोजन भी अब आनन्द प्रदान करना नहीं बल्कि चौंकाना हो गया
है. इस चतुर्दिक् चौंकाने की चेष्टा में यदि मेरा नुस्खा भी चौंकाता है तो क्या
बुरा है ? जिस समाज में कुछ नहीं हो रहा है वहाँ चौंकाना भी तो हो.
मैं नहीं चाहता कि इंतजार करते-करते आप ऊब जाएँ इसलिए अब बता ही दूँ कि दुश्मन
बनाने का सबसे आसान और अचूक नुस्खा है किसी को कोई सीख देना. कोई भी सीख सुनने
को तैयार नहीं है चूंकि कोई अपने को गलत मानने को तैयार नहीं है. वह जो कर रहा
है वह ठीक है, सही है, उचित है. उसमें किसी दूसरे का दखल देना उसे कतई गवारा
नहीं. कोई कुएँ में भी गिर रहा हो तो उसे रोकिए मत. रोकिएगा तो आपसे बढ़कर उसकी
नजर में बुरा और कोई नहीं होगा. आपने रोका नहीं कि आप दुश्मन हुए. मेरी बात पर
विश्वास न हो तो आजमाकर देख लीजिए. दूसरे का जला हाथ देखकर भी यदि आपको आग की
दाहकता में विश्वास न हो तो अपना हाथ जलाकर इसपर विश्वास करने के लिए आप
आमंत्रित हैं.
मेरे एक मित्र थे. "थे" इसलिए कह रहा हूँ कि अब उन्होंने मित्रता का संबंध तोड़
लिया है. यदि कहीं अप्रत्याशित रूप से भेंट हो गयी तो आँखें नीची कर लेते हैं
या मुँह फेर लेते हैं. बड़े भले आदमी हैं. भले न होते तो मुझसे मित्रता होती ही
कैसे ? पढ़े-लिखे भी हैं, सहृदय हैं, विचारवान् हैं. कुछ मित्रों की सुहबत से
उन्हें शराब का शौक हो गया. पीते-पीते व्यसन हो गया. अब बिना पीये रह नहीं
सकते. जाहिर है कि ऐसे आदमी का संतोष कम पीने से नहीं होगा और पीना खर्चीला
व्यसन है. इच्छा तो मेरी भी कई बार हुई मगर आर्थिक दृष्टि से मैंने अपने को
बिलकुल असमर्थ पाया. खाने और पीने में मुझे ज्यादा जरूरी मालूम हुआ. यों, मेरे
मित्र को अब खाने से अधिक चिंता पीने की ही रहती है. अपने खाने की ही नहीं,
परिवार के खाने के भी चिंता उन्हें कम ही होती है. उनकी चिंता का अब एक मात्र
कद्र है पीना, उसकी पत्नी ने एक दिन मुझसे पारिवारिक दु स्थिति की चर्चा की और
आग्रह किया कि मैं अपने मित्र से पीना बंद करने का अनुरोध करूँ. मैं क्या जानता
था कि यह अनुरोध इतना महँगा पड़ेगा. मैंने आत्मीयता के बल उनसे इसकी चर्चा आरंभ
ही की कि उठकर खड़े हो गए और बोले--"आपको मेरी व्यक्तिगत बातों में दखल देने का
कोई अधिकार नहीं है. मैं अपना भला-बुरा समझने के लायक हूँ." मैं उनकी ओर ताकता
रह गया और वे चल दिये. दोस्ती दुश्मनी में बदल गयी.
और सुनिये. मेरे एक परिचित हैं. खर्च करने में बहुत उदार. इतने उदार कि खर्च
करते समय आगे पीछे की नहीं सोचते. आर्थिक स्थिति साधारण, लेकिन पाँत में बैठना
चाहते हैं करोड़पतियों के. प्रदर्शन के लिए सामर्थ्य से बाहर खर्च करना जरूरी
होता है और ऐसा खर्च कर्ज के बल पर ही चल पाता है. कुछ लोग कर्ज को कर्ज समझते
हैं और कुछ लोग आमद. मेरे परि-~चित भी उन्हीं लोगों में हैं जो कर्ज को आमद
समझते हैं. इसलिए उन्हें कर्ज लेकर भी खर्च करने में कोई
संकोच नहीं होता. पर हर कर्ज देनेवाला तो कर्ज को दान नहीं समझता. वादे की अवधि
समाप्त होने पर जब कर्ज की वापसी नहीं होती तो मुँह खोलना ही पड़ता है. यह
स्थिति आने पर मेरे परिचित सज्जन भी आंख बचाकर निकल भागने की कोशिश करते हैं,
कभी घर के भीतर रहते हुए भी बच्चों से कहला देते हैं कि घर में नहीं; कभी कभी
किसी को पाँच बजे बुलाएंगे तो दस बजे के पहले घर लौटेंगे ही नहीं. मतलब कि
कर्जदारों से बचने के लिए ये हरकतें लाजिमी हो जाती हैं; उन्हीं के लिए नहीं.
किसी के लिए भी. मगर कर्ज देनेवाले भी कोई कच्ची गोटी खेलनेवाले तो होते नहीं.
वे ताक में रहते हैं और बहुत बार हजार कोशिशों के बावजूद मेरे परिचित उनकी पकड़
में आ जाते हैं और तब उनके दैन्य की कल्पना बिना कहे भी आप कर सकते हैं. फिर
बक-झक तो मामूली बात है. कई बार हाथापाई की नौबत भी आयी है मगर वे करोड़पतियों
की पाँत में बैठने से बाज नहीं आते. एक दिन मुझसे नहीं रहा गया. मैंने उन्हें
दबी जबान से कहा कि आदम का ध्यान रखकर ही खर्च करना अच्छा होगा. मत कुछ पूछिए.
भादों की झड़ी भी उतनी तेजी से नहीं बरसती जितनी तेजी से उनके वाग्बाण बरसने
लगे. मैं हक्का-बक्का. अपनी समझ से कोई ऐसा अपराध तो किया नहीं कि सारे
स्नेह-सद्भाव पर एकाएक पानी फिर जाय.
तुलसीदास की अर्धाली में हल्का-सा परिवर्तन करके कहूँ कि "जो अपने सब अनुभल
कहऊँ. बाढ़ै कथा पार नहीं लहऊँ." मेरे पास तो अनुभवों का पिटारा है-अनादि,
अनन्त. एक और कहकर प्रसंग समाप्त करूँगा. मेरे परिचितों की संख्या स्वभावत:
बहुत बड़ी है. हर तबके के लोगों से सामना पड़ा है और अनेक प्रकार के सम्बन्ध
बने-बिगड़े हैं. मेरे एक परिचित हैं. उनकी पत्नी कभी सुन्दर थीं, आकर्षक थीं.
खिले फूल पर भोंरे मँडराएंॅगे ही. रूप के आकर्षण से रसिक खिंचकर आएँगे ही. उनके
यहाँ नगर के रसिकों की मंडली जुटने लगी. जब देखो भीड़ लगी है. श्रीमती जी भी
कभी किसी के साथ होटल, कभी किसी के साथ सिनेमा, कभी किसी के साथ सैर-सपाटे के
लिये जाने लगीं. जिस दुनियाँ को सती-शिरोमणि सीता पर उँगली उठाते देर नहीं लगी,
वह ऐसे-वैसों को क्यों छोड़ने लगी ? स्वभावत्: चर्चाएँ चलने लगीं. दुनियाँ को
इन बातों में कितना रस मिलता है, यह बताने की जरूरत नहीं. साहित्य के नौ रस तो
केवल रस हैं, यह तो परम रस है. उड़ते-उड़ते बात मेरे कानों में भी पड़ी. एक
परिचित की प्रतिष्ठा का प्रश्न था. मैंने इशारतन इस बात की ओर उनका ध्यान
आकृष्ट किया. इशारतन ही कर सकता था चूँकि बात बड़ी नाजुक थी. दोष दुनिया का ही
दिया चूँकि मैं जानता हूँ कि बहुत सारे लोग जिस पत्तल में खाते हैं उसी में छेद
भी करते हैं. चर्चा चलानेवाले उन रसिकों में ही कुछ लोग थे जो उनके अड्डा
जमा-~कर बैठते थे. आदमी भी कैसा जीव होता है ? प्यार का दामन बढ़ाकर इज्जत
लूटता है; आत्मीयता के पर्दे में प्रतिष्ठा पर आघात करता है; अपना बनकर दुश्मन
से भी बुरा काम करता है. मैंने केवल थोड़ी सावधानी बरतने की बात कही और बस.
उसके बाद से मेरे साथ उनका कोई संबंध नहीं रहा.
मैं जब-जब अतीत की ऐसी घटनाओं पर नजर डालता हूँ तब-तब अपनी नासमझी पर आक्रोश हो
आता है. बना-बनाया सम्बन्ध बिगाड़ने की क्या जरूरत थी ? मेरे कहने से उनके
आचार- विचार में कोई अन्तर तो पड़ा नहीं. मेरे मित्र आज भी शराब पीते हैं, कर्ज
लेनेवाले परिचित का रवैया आज भी ज्यों का त्यों है और तीसरे सज्जन के यहां आज
भी अड्डे जमते हैं. मेरी गलती इतनी ही तो थी कि मैंने भली सीख देने की कोशिश
की. मैंने आज तक सीख को सीख के रूप में ग्रहण करते शायद ही किसी को देखा हो.
इसीलिए अब इस निष्कर्ष पर पहुँचा हूँ कि सीख दुश्मन बनाने का अचूक नुस्खा है.
यदि किसी भी दूसरे तरीके से आपका कोई दुश्मन नहीं बना तो इसे आजमाइये. दावे के
साथ कहता हूँ, कभी निराशा नहीं होगी.
