<शोचिअल् श्चिएन्चे><फ्स्य्च्होलोग्य्><झग्डेएस्ह् छ्हन्ड्र  आउर्  फ्रकस्हन्><णेत् ढेल्हि><१४ टो १९><२६६०><झग्डेएस्ह्-यक्टिट्व आउर् 

व्यक्तित्व और विकास
व्यक्तित्व और विकास
व्यक्तित्व व्यक्ति विशेष की आभा है. जैसे वृक्ष पर फूल और फल लगने से
उसका सौन्दर्य बढ़ता है वैसे ही व्यक्ति के चरित्र में अच्छाई के फूल
खिलने पर उसके जीवन में सुख व वैभव के फल लगते हैं और वही उसके
व्यक्तित्व का एक प्रगट-रूप होता है. मानव जीवन की प्रत्येक अवस्था में
चाहे बाल्यकाल है अथवा यौवन, प्रौढ़ावस्था अथवा वृद्धावस्था, स्त्रिलिंग
है अथवा पुर्लिंग, व्यक्तित्व आन्तरिक तथा बाह्रा गुणों का सूचांक है.
प्रत्येक अवस्था में व्यक्तित्व एक समान नहीं रहता. बाल्यकाल में
व्यक्तित्व परिवार में माता-~पिता अथवा अभिभावकगण द्वारा प्रेरित
संस्कारों का आवरण मात्र है. इन संस्कारों के कारण ही बालक सुसंस्कृत
बनता है और उसके व्यक्तित्व में सौंदर्य, सुषमा व सुवास झलकता है. यौवन
में यह संस्कार परिपक्व होकर व्यक्ति को आत्म-चिन्तन के लिए प्रेरित करते
हैं. प्रौढ़ावस्था में व्यक्ति का व्यवहारिक रूप बाल्यकाल के संस्कार और
यौवनावस्था में हुए बौद्धिक तथा मानसिक विकास का ही एक स्वरूप है जो
वृद्धावस्था में ही बना रहता है और अपने परिवार में विभिन्न अवस्थाओं में
विकसित हो रहे व्यक्तियों के व्यक्तित्व को प्रभावित करता है.
प्रत्येक अवस्था में जीवन का उद्देश्य आत्म-विकास की भावनाओं से प्रेरित
रहता है. बाल्यावस्था में माता-पिता अपने बच्चों में अच्छे संस्कार
उत्पन्न करने के लिए लालायित रहते हैं. उनका उद्देश्य अपने बच्चों का इस
प्रकार से पालन-पोषण करना होता है जिससे बच्चे सदाचार व सदाचरण बरतें,
जीवन के नैतिक मूल्यों को समझें और व्यवहारकुशल बनें. प्रत्येक माता-पिता
की यही इच्छा होती है लेकिन उनकी इच्छा के अनुरूप बच्चों का विकास नहीं
हो पाता है. कारण बहुत सी अदृश्य बाह्रा शक्तियां बच्चों के विकास को
उग्र रूप से प्रभावित करके उनकी मनोवृत्तियों को बदलती रहती हैं. इस
प्रकार व्यक्तित्व का विकास इच्छानुरूप नहीं हो पाता है. परिणामस्वरूप
अच्छे सद्भ्रान्त परिवारों में कुल की मर्यादाओं को उलांघने वाले
व्यक्तित्व देखे जाते हैं और इसके विपरीत भी क्लान्त परिवारों में कुलीन
सन्तानों का व्यक्तित्व उभरता है.
इसका केवल एकमात्र कारण यही है कि माता-पिता ठीक प्रकार से बच्चों के
व्यक्तित्व के विकास की परवाह नहीं करते. ऐसा प्राय: होता है क्योंकि
माता-पिता को स्वयं बच्चों के पालन-पोषण की शिक्षा नहीं दी जाती और न ही
अच्छे साहित्य का अध्यन करके उन्हें इस प्रकार की शिक्षा अर्जित करने का
प्रयास करने के लिए प्रोत्साहित ही किया जाता है. हमारी शिक्षा-~प्रणाली
में अभाव निरन्तर खटकता है परन्तु उसकी पूर्ति के लिए कोई सचेष्ट साधन
नहीं जुटाया जाता. हमारे परिवारों में जो शिक्षा पुरोहितों द्वारा दी
जाती थी वह अब लोपप्राय है. हमारे नेता, हमारी सरकार तथा धर्मप्रचारक भी
इस और ध्यान नहीं देते. अत: इस प्रकार की लापरवाही स्वयं परिवार में
माता-पिता को तथा अन्य सदस्यों को, समस्त समाज को तथा देश को बहुत महँगी
पड़ती है. बाल्यकाल में संस्कार एक बार बिगड़ जाने पर यौवन में उनका
सुधार करना बड़ा कठिन बन जाता है. बाल्यकाल में ही स्वयं में प्राकृतिक
गुणों को बनाए रखने का अभ्यास बच्चों में डाला जाना चाहिए. इस अवस्था में
माता-पिता व गुरुजनों द्वारा बोये गए संस्कार ही प्रौढ़ावस्था में
परिपक्व होकर सरसता तथा शालीनता में परिलक्षि त होते हैं. इस अवस्था में
की गई भूल फिर कभी सुधर नहीं पाती और यदि सुधार भी होता है तो समय और
जीवन के मूल्यों के हुए ह्रास को ध्यान में रखते हुए वह श्रम और शक्ति के
व्यय के हिसाब से बहुत कीमती पड़ता है. बचपन से ही नैतिक गुणों को धारण
करने और अपने नैतिक आचरण की रक्षा करने का अभ्यास किया जाना चाहिए. इस
प्रकार व्यक्तित्व के विकास की नींव बचपन में सदगुण, तथा शिष्टाचार अपनाए
जाने से ही डाली जानी चाहिए.
बहुत कम ऐसे सद्भ्रान्त परिवार हैं जहाँ माता-पिता बच्चों के व्यक्तित्व
के विकास के लिए बड़े जागरूक रहते हैं. उनका आपसी व्यवहार सदगुण, सदाचार
तथा शिष्टाचार युक्त होता है जिसका अनुसरण बच्चे करते हैं और उनको किसी
विशेष प्रकार की शिक्षा के दिए जाने की आवश्यकता प्रतीत नहीं होती है.
यौवनकाल में व्यक्तित्व पूर्णत: निखरता है. आत्म-विकास की ओर रुचि होने
के कारण व्यक्ति सदैव अपने व्यक्तितव को प्रभावशाली बनाये रखने के लिये
अभिलाषित रहता है. ऐसा तभी सम्भव है जब बाल्यकाल की प्रारम्भिक
शिक्षा-दीक्षा भली प्रकार नियोजित की गई हो. कारागार में दण्ड भुगत रहे
अभियुक्तों से साक्षात्कार करने पर कुछ विशेष तथ्य दृष्टिगत हुए.
उदाहरणत: सभी अभियुक्तों ने यह स्वीकार किया कि वे अपने अपराध के लिए
दण्ड भुगत रहे हैं. लेकिन उनकी यह हार्दिक इच्छा रही कि उनकी सन्तान उनके
अभियोग तथा दण्ड से अनिभिज्ञ रहे. उनकी यह भी अभिलाषा थी कि उनकी सन्तान
सुशील, समझदार तथा कर्त्तव्यपरायण सगुण नागरिक बने. उन्होंने यह भी
स्वीकार किया कि यदि उनका बाल्यकाल में उचित ढंग से मानसिक विकास हुआ
होता तो यौवनावस्था में वे अपने मानसिक संतुलन खोकर अपराध प्रवृत्ति की
ओर उन्मुख न होते. एक अभियुक्त ने तो यहाँ तक कहा कि अपराध प्रवृत्ति एक
बार उत्पन्न हो जाने पर जाती नहीं है.
मनुष्य की प्रवृत्ति निर्मल जल के समान है. निर्मल जल में मिट्टी मिला
देने पर जिस प्रकार जल मटमैला हो जाता है और कुछ समय स्थिर रहने पर नितर
कर स्वच्छ दिखाई पड़ता है परन्तु पुन: जल के हिलने पर मटमैला हो जाता है
इसी प्रकार अपराधी व्यक्ति की प्रवृत्ति भी हो जाती है. अपराध करने के
पश्चात कारागार में दण्ड भुगतने तक वह ठीक रहता है ठीक उसी प्रकार जैसे
स्थिर जल में मिट्टी बैठ जाती है. इसी प्रकार उसके स्थिर जीवन में अपराध
प्रवृत्ति शान्त रहती है. परन्तु जैसे ही वह स्वतंत्र होता है उसकी सोई
हुई प्रवृत्तियाँ पुन: जाग जाती हैं और उसी प्रकार उसके मन के विचार
मटमैले होते रहते हैं जैसे जलप्रवाह में धरातल की मिट्टी बह कर उसे
मटमैला करती है.
वास्तविकता तो यह है कि अपराधी का अपना व्यक्तित्व है जिसमें गुणों के
स्थान पर अवगुण है, सदाचरण के स्थान पर दुराचरण है. ऐसा व्यक्तित्व भी
समाज में दूसरे व्यक्तियों को प्रभावित करता है. ऐसे व्यक्तित्व से वही
व्यक्ति प्रभावित होते हैं जिनका मानसिक तथा बौद्धिक विकस बाल्यकाल में
नहीं हो पाता तथा जिनमें यौवनावस्था में आत्म-जागृति की भावनाएँ
ओत-~प्रोत नहीं हुई हैं.
अत: असामाजिक तत्व की बढ़ती हुई भीड़ को रोकने का उपाय केवल व्यक्ति
विशेष में उसके अपने व्यक्तित्व के सदविकास की प्रेरणा देने से सम्भव हो
सकेगा जिसका उत्तरदायित्व माता-पिता द्वारा ही निभाया जाना चाहिए.
माता-पिता को भी व्यक्तित्व को इस प्रकार उभारने की आवश्यकता है कि उनके
परिवार में उनकी सन्तान, उनके पड़ोस में उनके मित्र व नातेदार तथा सहयोगी
भी पूर्णत: प्रभावित होते रहें और उनमें आत्मविकास की जागृति पैदा हो
सके.
व्यक्तित्व और व्यक्तिगत विकास:
मनुष्य के व्यक्तित्व का उसके व्यक्तिगत विकास से विशेष सम्बन्ध है.
मनुष्य जब अपने शारीरिक, मानसिक व बौद्धिक विकास के लिए प्रयत्नशील होता
है तभी उसका व्यक्तिगत विकास होता है. व्यक्तिगत विकास मनुष्य के बहुमुखी
विकास की वह अवस्था है जिनकी उपलब्धि होने पर उसका व्यक्तित्व निखरता है
और प्रभावशाली बनता है.
जीवन की वास्तविकता के विषय में गहराई से सोचने पर यही आभास होता है कि
जीवन का उद्देश्य बाल्यकाल से वृद्धावस्था तक व्यक्तिगत विकास ही प्राप्त
करना है. पारिवारिक जीवन के उत्तरदायित्व को निभाना भी व्यक्तिगत विकास
की एक उपलब्धि है. समाज में मिल-झुल कर रहना व्यक्तिगत विकास का परिचायक
है. व्यक्तिगत विकास सद्गुण ग्राह्यता का द्योतक है. व्यक्तिगत विकास में
अवगुणों के लिए कोई स्थान नहीं हैं वे सर्वथा त्याज्य हैं और कोई भी
विवेकशील व्यक्ति उनको किसी भी परिस्थिति में अंगी-~कार नहीं करेगा और
यदि भूल से उसने किसी अवगुण को अपना भी लिया तो उसकी विशेषता और परिणाम
जान लेने के तुरन्त पश्चात उसके बहिष्कार करने में विलम्ब नहीं करेगा.
यदि प्रत्येक परिवारों का कर्ता स्वयं अपने विकास के लिये चैतन्यशील हो
जाता है तो परिवार का प्रत्येक सदस्य भी उसके समान अनुसरण करता है और इस
प्रकार के व्यक्तिगत विकास की चरमसीमा सामाजिक विकास को अपनी विस्तीर्णता
में समेटती चली जाती है. प्रत्येक व्यक्ति के व्यक्तित्व का विकास होने
से समाज का विकास होता है और यह क्रम उत्तरोत्तर चलता रहता है. ऐसे समाज
का प्रत्येक व्यक्ति गुणज्ञ होता है. सदाचार तथा शिष्टाचार उसके व्यवहार
की अनुकरणीय क्रिया बन जाती है और उसका व्यक्तित्व अपने परिवार में तथा
समाज में दीप्तिमान हो जाता है. इस प्रकार व्यक्तिगत विकास से प्रत्येक
व्यक्ति का ऐसा व्यक्तित्व उभरता है कि सामाजिक तथा व्यक्तिगत बुराइयाँ
ढूँढ़ने पर भी नहीं मिलतीं. अत: व्यक्तिगत विकास के लिए प्रत्येक व्यक्ति
को चाहे वह स्त्री है अथवा पुरुष कृत-संकल्प होना आवश्यक है.
व्यक्तिगत गुण-व्यक्तिगत विकास के पर्याय समझे जाने चाहियें जिन पर
व्यक्तित्व की आधारशिला जमती है. इन गुणों के द्वारा ही दूसरों को
प्रभा-~वित करने की क्षमता प्रदर्शित होती है तथा व्यक्ति का चरित्र
निर्माण होता है.
परोक्ष रूप में, व्यक्तिगत विकास एक स्वार्थ प्रेरित क्रिया है लेकिन
व्यक्ति के बहुमुखी विकास का यह एक प्रतिरूप है. व्यक्तिगत विकास मे ही
व्यक्ति का गुणात्मक विकास सन्निहित हैं. गुणात्मक विकास की अपनी
विशेषताएँ हैं और उसमें पुरुषार्थ निहित रहता है. पुरुषार्थ में ही
व्यक्ति को अपने विकास से प्राप्त उपलब्धियों से प्रसन्नता मिलती है
स्वयं अपना शारीरिक बल बढ़ाकर, विद्यार्जन द्वारा प्राप्त करके तथा धनिक
बनकर कोई भी व्यक्ति प्रसन्न नहीं रह सकता. इन सब उपलब्धियों से वास्तविक
प्रसन्नता उस समय प्राप्त होती है जब व्यक्ति विशेष इन सब शक्तियों को
दूसरों की भलाई, सुरक्षा तथा सुविधा के लिए उपयोग में लाता है. शारीरिक
बल से निर्बल की रक्षा करके अद्वितीय प्रसन्नता प्राप्त होती है. इसी
प्रकार अपने ज्ञान भण्डार से दूसरों को विद्या दान देने से मन अनन्त सुख
अनुभव करता है. एक धनिक व्यक्ति भी धन को बहुजन हिताय से प्रेरित होकर जब
सामाजिक कार्यों में खर्च करता है तो अधिक प्रसन्न होता है.
इन सब पुरुषार्थ कार्यों में भी व्यक्ति विशेष का स्वार्थ निहित होता है.
इस स्वार्थ की सिद्धि उस समय हो जाती है जब व्यक्ति विशेष की समाज में
प्रसंशा होती है--अपने बल के लिए अथवा ज्ञान के लिये अथवा धन के प्रभाव
के कारण.
अत: व्यक्ति अपनी प्रसंशा के लिए स्वार्थ प्रेरित होकर पुरुषार्थ के लिये
तत्पर होता है. पुरुषार्थ में भी उसका परोक्ष रूप से स्वार्थ निहित होता
है. लेकिन यह स्वार्थ उसके व्यक्तित्व को उभारता है क्योंकि पुरुषार्थ से
उसका व्यक्तिगत प्रयोजन सिद्ध न होकर समाज कल्याण होता है. व्यक्ति की इस
प्रकार की भावनाओं को जागृत करके उसके व्यक्तित्व को उभारा जा सकता है.
यदि इस प्रकार की व्यक्तिगत विकास की भावनाएँ समाज में पैदा की जायें तो
पूरे समाज में विकास की प्रतिस्पर्धा तीव्र गति से चल सकती है और
प्रत्येक व्यक्ति के व्यक्तित्व को उभार मिल सकता है.
व्यक्तिगत विकास की सीमाओं के विषय में विचार करने पर आभास होता है कि यह
एक असीमित तथा अविरल क्रिया है जिसको समय अथवा किसी अन्य मापदण्ड से नहीं
मापा जा सकता. वास्तव में व्यक्तिगत विकास की परिधि देश व काल के अन्तर
से अछूती रहती है. व्यक्तिगत विकास के उप-~करण देश व काल के अनुसार
परिवर्तित अवश्य होते रहते हैं. जैसे, विभिन्न देशों में तथा भिन्न-भिन्न
समय में मानव मनोवृत्तियाँ भिन्न रूप में ही विद्यमान हैं. मनोवृत्तियों
को बदलने से शारीरिक आवश्यकताएँ भी बदलती हैं और इस प्रकार से व्यक्तिगत
विकास की विभिन्न दशाएँ सर्वत्र तथा सदैव समान नहीं रहती.
आज के भौतिक युग में मानवीय शक्तियों में मनोवैज्ञानिक स्तर पर शीघ्र
परिवर्तन हो रहा है. परिणामस्वरुप, उसके स्वभाव, व्यवहार तथा आचरण में
तीव्रता के साथ परिवर्तन हो रहे हैं. किसी हद तक उसकी कार्यक्षमता व
दक्षता उसकी शिक्षा ज्ञानर्जित योग्यता पर निर्भर करती है. इस परिवर्तन
का एक अनोखा रूप सामने आ रहा है: मनुष्य की नई माँगें व आवश्यकताएँ पनप
रही हैं. जिसके कारण नई उत्पादन क्षमता व दक्षता तथा वस्तुकला की
आवश्यकताएँ प्रतिपल महसूस हो रही है. व्यक्तिगत विकास की परिधि ऐसे
वातावरण में दीर्घ तथा उत्तरोत्तर दीर्घ होती जाती है. व्यक्तिगत विकास
का व्यक्ति के वातावरण से सीधा नाता जुड़ जाता है और उसके व्यक्तिगत
चिन्तन, सफलताएँ व योजनाएँ सब वातावरण से प्रभावित होते रहते हैं और
स्वयं में वातावरण को भी प्रभावित करते हैं. इस प्रकार व्यक्तिगत विकास,
भौतिक व आर्थिक तथा आध्यात्मिक गतिविधियों को प्रभावित करता है. जिस समाज
अथवा देश में प्रत्येक व्यक्ति अपने व्यक्तिगत विकास के लिए सचेष्ट
प्रयत्नशील है वहाँ पर भौतिक, आर्थिक, वैज्ञानिक तथा आध्यात्मिक
उपलब्धियाँ होती रहती हैं और इस प्रकार समूचे राष्ट्र का सर्वो न्मुख
विकास होता है.
व्यक्ति के व्यक्तिगत विकास में सबसे महत्वपूर्ण पहलू उसके चारित्रिक
विकास का है जिससे उसका समाज के साथ सीधा सम्बन्ध जुड़ता है. वास्तव में
देखा जाय तो मनुष्य का बौद्धिक व आर्थिक विकास तो होता है लेकिन उसके
चारित्रिक विकास का अभाव उसके व्यक्तित्व को ऊपर नहीं उभारता. यद्यपि यह
एक व्यक्तिगत कमजोरी है लेकिन सारे समाज के विकास में रुकावटें पैदा करती
हैं. मनुष्य का चरित्र सारे समाज को प्रभावित करता है. चारित्रिक विकास
के द्वारा मनुष्य में आत्म-बल, आत्म-सम्मान, आत्म-~निर्भरता तथा
आत्म-सुरक्षा की भावनाएँ प्रबल होती हैं जिसके द्वारा उसका व्यक्तिगत
विकास संम्भव होता है, वह व्यवहारकुशल बनता है और अपने अनूठे व्यक्तित्व
को प्रदर्शित करके सबको प्रभावित करता है. इस प्रकार का व्यक्तिगत विकास
ही प्रत्येक व्यक्ति के लिये वांच्छनीय है. ऐसे ही विकसित व्यक्तित्व से
समाज में अन्य व्यक्ति भी सदकर्म के लिए प्रभावित होते हैं.
व्यक्तित्व और समाज:
मनुष्य को सामाजिक प्राणी कहा जाता है. इसका मुख्य कारण यही है कि वह
समाज से भिन्न नहीं रह सकता. जीवन पर्यन्त मनुष्य समाज को छोड़ नहीं
सकता. संन्यासाश्रम ग्रहण करने पर भी व्यक्ति अपने परिवार का त्याग तो
करता है लेकिन समाज को त्याग नहीं पाता. इस प्रकार अपने व्यवहार तथा आचरण
से प्रत्येक व्यक्ति समाज के अन्य सदस्यों के व्यवहार तथा आचरण को
प्रभावित करता है और उसके साथ ही उसका व्यक्तिगत व्यवहार तथा आचरण समाज
के सदस्यों के व्यवहार तथा आचरण से प्रभावित होते हैं. अच्छे व्यक्तित्व
का समाज पर गहरा प्रभाव पड़ता है जो दीर्घ स्थाई तथा व्यापक होता है और
समय के बीतने के साथ ही साथ विस्तीर्ण भी होता जाता है.
समाज के संदर्भ में व्यक्तित्व से आशय सदैव अच्छे व गुणज्ञ व्यक्तित्व से
ही समझा जाता है. अवगुणयुक्त व्यक्ति का भी व्यक्तित्व होता है लेकिन उसे
अच्छे सैन्स में प्रयोग नहीं किया जाता. अवगुणों को अपनाने वाले
व्यक्तियों में कुछ कमजोरियाँ होती हैं जिनके कारण वे अच्छाई और बुराई की
परख नहीं कर सकते और बुराई की बातों को ही अच्छाई समझकर दिनचर्या में
संलग्न करते रहते हैं. ऐसे व्यक्तियों का मानसिक विकास इस स्तर का नहीं
होता कि वे उलटे-सीधे ढंग से स्वार्थ सिद्ध करने के प्रयास छोड़कर सच्चाई
और भलेपन का मार्ग अपनायें. इसीलिए अवगुणों से ग्रसित व्यक्ति का कोई
व्यक्तित्व नहीं होता. वह समाज में ऐसे व्यक्तियों को प्रभावित करता है
जिनमें सबके प्रति दया, प्रेम, सहानुभूति व मैत्रीयता की भावनाएँ सुचारु
रूप से जागृत नहीं होतीं और वे अपने विवेक से काम नहीं लेते. इसके
विपरीत, विवेकशील व्यक्ति सदैव दूसरों के प्रति सहानुभूतिज्ञ होते हैं,
उनके व्यवहार में विनम्रता, सरलता तथा सौमयता होती है. उनका चरित्र
मृदुभाषिता, सत्यप्रियता और अहिंसात्मक प्रवृत्तियों का प्रतीक होता है.
उनकी ज्ञानशीलता स्वयं के तथा समाज में अन्य व्यक्तियों के सात्विक गुणों
को उत्तरोत्तर बढ़ावा देती है. उनकी निर्भीकता उनके व्यक्तित्व के प्रभाव
को समाज में अधिक स्थाई बनाती है. इस प्रकार एक अच्छे व्यक्तित्व में
अशुभ वृत्तियों की छाया तक नहीं पड़ती. अशुभ वृत्तियाँ व्यक्ति के चरित्र
को प्रभावित करती है. अच्छे व्यक्तित्व में इन अशुभ वृत्तियों को कोई
स्थान नहीं मिलता है. सद्चरित्र पुरुष व्यक्तित्व, अज्ञान, अहंकार,
क्रोध, ईर्षा, छल-कपट, मोह, कठोरता तथा मिथ्यावादिता से अछूता रहता है.
उसमें सात्विक गुणों के अतिरिक्त राजसिक व तामसिक गुणों का अभाव मात्र
रहता है. गुणज्ञ व्यक्तियों को समाज में पहचाना जाना कठिन नहीं है. लेकिन
वे व्यक्ति जो अपने अवगुणों को छिपाकर दूसरों के अवगुणों की चर्चा करने
निकलते हैं. व्यक्तियों को पहचान नहीं पाते और समाज कल्याण में योगदान भी
नहीं दे पाते.
इस संदर्भ में एक विशेष तथ्य दृष्टिगत हुआ है. यदि व्यक्ति अपने गुणों का
प्रदर्शन करने की चेष्टा करेगा तो वह दूसरों के गुणों को भी आंकने में
सहायक सिद्ध हो सकेगा. इस प्रकार के व्यक्तित्व का व्यक्ति समाज में
प्रत्येक व्यक्ति के व्यवहार तथा आचरण को प्रभावित करता है और अपने
व्यक्तित्व की अमिट छाप छोड़ देता है. यदि कोई अशुभ प्रवृत्तियों का
व्यक्ति भी इस प्रकार के व्यक्ति से सम्पर्क में नित्य-प्रति आता रहे तो
उसके चरित्र में एक विशाल परिवर्तन होने की सम्भावना बनी रहती है. अत:
अच्छे व्यक्तित्व के व्यक्तियों के सम्पर्क में आने से सत्संग का पूर्ण
लाभ प्राप्त होता है और समाज में कल्याणकारी भावनाओं की जागृति होती है.
प्रतिरुपेण, अच्छे व्यक्तित्व के व्यक्तियों को समाज-सुधार कार्य को
बढ़ावा देने के लिए ऐसे व्यक्तियों से "मनसा-वाचा-कर्मणा" सम्पर्क
स्थापित करना आवश्यक हैं जिनसे शुभ वृत्तियों का अनुकरण किया जा सकता है.
समाज में रहकर प्रत्येक व्यक्ति का यह उद्देश्य होना चाहिए कि उसके
व्यवहार तथा आचरण द्वारा अधिक से अधिक सामाजिक हित हो सके. यह तभी सम्भव
हो सकेगा जब प्रत्येक व्यक्ति अपना और समाज के बीच का सम्बन्ध ठीक प्रकार
से समझेगा. समाज के प्रत्येक सदस्य को एक दूसरे से होने वाले लाभों को
ध्यान में रखना जरूरी है. समाज में एक-दूसरे के प्रति श्रद्धा, प्रेम तथा
विश्वास की भावनाएँ विद्यमान हों. सुसंगठित समाज तभी प्रतिलक्षित होता है
जब समाज के प्रत्येक सदस्य में उत्तरदायित्व की भावनाएँ विद्यमान हों और
इस भावना से ओत-प्रोत होकर वे एक-दूसरे के प्रति त्याग करने के लिए तत्पर
हों तथा एक-दूसरे की निर्लिप्त सहायता करने के लिए चैतन्यशील भी.
एक-दूसरे के प्रति मैत्री-पूर्ण सम्बन्ध तभी स्थापित हो सकता है जब
उपरोक्त सब बातों को समाज का प्रत्येक सदस्य पूर्णरूप से अमल में लाये.
प्रत्येक व्यक्ति को शिष्टता तथा सौम्यता का व्यवहार करना और अपना एक
उच्च व्यक्तित्व बनाये रखने का प्रयास करते रहना आवश्यक हो जाता है.
