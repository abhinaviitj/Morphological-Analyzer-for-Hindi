<आ. ळ्.><ञ्. ठ्.><णरयन् डुट्ट् फलितल्><खुमउन् ढ्हरटि टट्ह एक् जेएवन्><१९८७><ंअनिस्ह फ्रकस्हन्><ढेल्हि><४४ टो ४९><२१७०><फलितल् - खुमउन् : ढ्हरटि टट्ह एक् जेएवन्><ढ्हनन्जय् खुमर्>

चिकित्सा समस्या - कुमाऊँ के पूरे क्षेत्र में अस्पतालों की संख्या गिनी चुनी
है और वह भी अधिकतर नगरों तक सीमित है. रानीखेत, अल्मोड़ा, नैनीताल, हलद्वानी,
रामनगर आदि स्थानों में इसकी सुविधा है. भीतरी क्षेत्रों में भी छोटे-छोटे अस्पताल हैं
जो कहीं-कहीं हैं, पर उनमें एक तो औषधियों की उचित व्यवस्था नहीं होती और दूसरे
योग्य तथा कुशल डाक्टर वहाँ जाना पसन्द नहीं करते. जिला स्वास्थ्य विभाग तथा
जिला परिषद की ओर से भी औषधालयों की व्यवस्था होती है. लेकिन देखा जाए तो वहाँ
के बीमारों की सुविधा के लिए आज भी लोग पुराने और परम्परागत तरीके अपनाने को
मजबूर हो जाते हैं. कहीं-कहीं कुशल बैद्य अवश्य मिलते हैं और आयुर्वेदिक औषधालय
भी हैं. परन्तु सामान्य जनता अपने लोगों का उपचार वहाँ उपलब्ध होने वाली
जानी-पहचानी जड़ी बूटियों से करने की अभ्यस्त हो गई है. अब सरकारी प्रयत्नों से
आंतरिक भागों में भी कुछ अस्पताल खुल रहे हैं और कुछ बड़े अस्पतालों की योजना भी
है.
यहाँ की सबसे पहली आवश्यकता प्राथमिक उपचार केन्द्रों की स्थापना है. बाल
कल्याण तथा महिला कल्याण की दृष्टि से यहाँ न तो पर्याप्त जच्चा-बच्चा केन्द्र
है और न प्रसूति गृह. छोटे-छोटे बच्चों की बीमारियों का इलाज भी जड़ी बूटियों के
सहारे ही चलता है. कुछ स्थानों पर अब सुविधा अवश्य मिल रही है अन्यथा आज भी
बच्चे के जन्म के समय आया अथवा दाई का पूरा अभाव है और यह काम गांव की बड़ी उम्र
की महिलाएं अपने अनुभव के आधार पर सहायता के द्वारा करती हैं. अचानक फैल जाने
वाली बीमारियों की रोकथाम के लिए भी कोई इंतजाम नहीं है. इसके लिए वहाँ चलते
फिरते औषधालयों की व्यवस्था की जानी चाहिए और समय-समय पर सर्वेक्षण द्वारा
तरह-तरह की बीमारियों का पता लगाया जाना चाहिए. वहाँ के लोग कुपोषण के शिकार हैं
और स्वास्थ्यवर्धक जलवायु के होते हुए भी बीमारियाँ बनी रहती हैं.
पर्यटन केन्द्र - सुरम्य पर्वतीय क्षेत्र होने के कारण यहाँ पर्यटन-विकास की
बड़ी संभावना है. नैनीताल, अल्मोड़ा, कौसानी, चौबटिया आदि बहुत ही रमणीक स्थल
हैं, जहाँ सैलानी लोग आते-जाते रहते हैं. रानी खेत भी बहुत सुन्दर स्थान है.
परन्तु अभी भी यहाँ पर्यटन की उचित सुविधाएँ नहीं हैं. विनसर, जौरासी, मानिला,
दूनागिरी, वागेश्वर, भीमताल, भँवाली, देवी-~धुरा आदि अनेक ऐसे स्थान हैं, जहाँ
पर्यटन का विकास किया जा सकता है. इसके अतिरिक्त बहुत से ऐसे रमणीक स्थान कुमाऊँ
के आंतरिक क्षेत्रों में हैं जिन्हें विकसित करके सैलानियों के लिए आकर्षक और
सुविधाजनक बनाया जा सकता है. जाने-पहचाने पर्यटन केन्द्रों में भी यात्रियों के
लिए सुविधाएं बढ़ाना आवश्यक है. अब उत्तर प्रदेश सरकार जगह-जगह पर्यटन कुटीर
अथवा यात्री कुटीर बनाकर इस क्षेत्र में महत्त्वपूर्ण कार्य करने की योजना बना
रही है. इससे पर्यटकों को सुदूर पर्वतीय क्षेत्र के रमणीक स्थानों और सुन्दर
प्राकृतिक दृश्यों को देखने का अवसर मिलेगा.
फल परिरक्षण - सारे पर्वतीय प्रदेश में विभिन्न प्रकार के फल बहुत बड़ी मात्रा
में पैदा होते हैं. कुछ फल तो ऐसे हैं जो जंगली फलों की श्रेणी में आते हैं और
इतनी अधिक मात्रा में पैदा हैते हैं कि उनका उपयोग नहीं हो पाता. काफल, हिसावु,
किलमोड़, किमु, वेड़ु, तिमिल आदि अनेक ऐसे मीठे और रसीले फल हैं जिनके वृक्ष
कहीं बागवानी के रूप में नहीं बल्कि सर्वत्र फैले हुए मिलते हैं. इन फलों को
जितना संभव हुआ वहाँ के लोग उपयोग में लाते हैं और शेष बरबाद चले जाते हैं. यदि
इनको एक साथ बागवानी के रुप में उगाकर फल परिरक्षण की दृष्टि से योजना बनाई जाए
तो बड़ा आर्थिक लाभ हो सकता है. फल उत्पादन के क्षेत्र में नई योजनाओं द्वारा
नासपाती, खुबानी, आम और निचले इलाकों में नारंगी का उत्पादन भी योजनाबद्ध तरीके
से बढ़ाया जा सकता है. इसके लिए स्थानीय रूप से अनुसंधान तथा परीक्षण की नितांत
आवश्यकता है.
शिक्षा - शिक्षा के क्षेत्र में अभी संतोषजनक प्रगति नहीं हुई है. लोग ऊँची
शिक्षा के लिए अपने बच्चों को घर से काफी दूर भेजते हैं. फिर भि उत्तर-प्रदेश की
शिक्षा के औसत प्रतिशत से यहाँ का औसत प्रतिशत अधिक है. यहाँ तक कि अल्मोड़े में
स्नातकों की संख्या देश के किसी अन्य भागों के मुकाबले में अधिक है. जिला परिषद
की ओर से कुछ स्थानों पर प्राथमिक पाठशालाएँ और मिडिल स्कूल खोले गए जिससे मिडिल
तक कि शिक्षा का प्रचार हुआ. अनेक स्थानों पर जनता द्वारा अपने प्रयत्नों से हाई
स्कूल और इंटर कालिजों की स्थापना की गई. परन्तु इनमें मान्यता सम्बन्धी और
अनुदान सम्बन्धी कठिनाई बनी रही. इस समय भी अनेक स्कूल तथा इन्टर कालिज जनता के
प्रयास से चल रहे है. अब अनेक स्थानों पर डिग्री कालेजों की स्था-~पना हो गई है,
जिनमें प्रमुख रूप से नैनिताल, अल्मोड़ा, रानीखेत, बागेश्वर, पिठौरागढ़ आदि का
नाम लिया जा सकता है. मानिला, द्वाराहाट और पाली में डिग्री कालेज की स्थापना का
प्रयास चल रहा है. कुछ स्थानों पर मिशन व राजकीय हाई स्कूल भी हैं. कूमाऊँ में
तकनीकी और व्यावसायिक शिक्षा के प्रसार की बड़ी आवश्यकता है. अत: वहाँ वाणिज्यिक
संस्थान, पालीटेकनिक तथा औद्योगिक प्रशिक्षण संस्थानों की बड़ी आवश्यकता है, नई
शिक्षा नीति लागू होने से कुछ हो सकता है.
बाल शिक्षा, कन्या विद्यालय तथा प्रौढ़ पाठशालाओं की भी कम आवश्य-~कता नहीं. इसके
साथ ही पुस्तकालयों, छात्रावासों, बुकबैंकों और खेलकूद की सामग्री की समुचित
व्यवस्था भी आवश्यक है. यह भी आवश्यक है कि वहाँ प्रतियोगिता परीक्षाओं तथा
रोजगार के सम्बन्ध में पूर्व-प्रशिक्षण केन्द्र स्थापित हों तथा प्रशिक्षित
अध्यापकों और प्रशिक्षण कालेजों की समुचित व्यवस्था हो. कुमाऊँ विश्वविद्यालय
स्थापित होने से कुछ आशा बंधी है और शिक्षा के क्षेत्र में भविष्य उज्जवल दिखाई
पड़ रहा है.
वहाँ की शिक्षा को व्यवसाय उन्मुख बनाया जाना चाहिए. विश्वविद्यालय स्तर पर
पाठ्यक्रम इस प्रकार से निश्चित किया जाना चाहिए जो वहाँ की भौगोलिक, सामाजिक,
सांस्कृतिक, ऐतिहासिक तथा आर्थिक स्थिति को ध्यान में रखें. सस्ती शिक्षा भी
आर्थिक रूप से पिछडे हुए क्षेत्र के लिए आवश्यक है. ऐसे संस्थानों की आवश्यकता
भी है, जहाँ पर्वतीय क्षेत्र की विशेष परिस्थितियों के अनुकूल विकास सम्बन्धी
कार्य-क्रमों, विकास योजनाओं सामाजिक, आर्थिक सर्वेक्षण, वैज्ञानिक तथा ऐतिहासिक
खोज, कृषि व चिकित्सा क्षेत्र में नवीन संभावनाओं का अनुसंधान कार्य तथा प्रगति
के पथ पर तेजी से दौड़ते हुए इस युग के अनुकूल शोध-कार्य, अनुसंधान कार्य तथा
प्रशिक्षण कार्य की व्यवस्था हो. विश्वविद्यालय का दायित्व इस दृष्टि से और भी
महत्त्वपूर्ण है. जिससे पर्वतीय क्षेत्र के लोगों को वहाँ की धरती से लगाव और मोह
हो जाए. वे इधर-उधर न भटकें वरन् वहीं की मिट्टी से सोना पैदा करने के लिए
कटिबद्ध हो जाएँ.
इस विवेचन से हम इस निष्कर्ष पर पहुँचते हैं कि पर्वतीय क्षत्र की सम-~स्याएँ वहाँ
के जनजीवन में संघर्ष का प्रमुख कारण हैं. इस समस्या को इस क्षेत्र के बहुत से
लोग अपने जीवन में हिम्मत से, हौसले से और लगन से बिताते हैं. मेहनत करना और जिस
प्रकार की परिस्थितियाँ आ जाएँ उनका सामना करना उन्होनें सीखा है. जहाँ जीवन की
मामूली आवश्यकताएँ पूरी न हो सकें वहाँ वैभव और विलास के जीवन की तो कल्पना भी
नहीं की जा सकती. आर्थिक बोझ, भरपेट भोजन की कमी, चिकित्सा सुविधाओं का अभाव,
आने-जाने के साधनों की कठिनाई और इस वैज्ञानिक और औद्योगिक विकास के युग में भी
पिछड़े हुए इस क्षेत्र के लोगों के जीवन मे आत्म संतोष ही उनका सम्बल है. जिसके
सहारे वे कठिन से कठिन परिस्थितियों में भी उत्साह और उमंग के साथ आगे बढ़ते
रहते हैं.
दिनचर्या
कुमाऊँ के लोग सारा दिन बड़ी मेहनत से बिताते हैं. परन्तु इस परिश्रम में अधिक
भाग महिलाओं द्वारा लिया जाता है. महिलाएँ प्रात: काल ही मुँह-~अंॅधेरे जाग उठती
हैं और चक्की पीसती हैं. उसके बाद गाय-भैसों की सेवा-~टहल तथा दूध आदि दुहने का
कार्य करती हैं. फिर समय होता है घर के लिए बावड़ियों से पानी लाने का. पनघट पर
प्रात:काल का दृश्य भी बड़ा मनोरम होता है. यहाँ पर दो क्षण के लिए पनिहारी के
रूप में गाँव की बहू-बेटियाँ मिलने का, आपस में दुख-सुख कहने का और मेहनत की
चक्की समें पिसते हुए जीवन में हँसने-बोलने का अवसर पा लेती हैं. उसके बाद घास
के लिए या लकड़ी के लिए जंगल की राह पकड़नी पड़ती है या खेतों में काम करना होता
है. दोपहरी में लौटकर छोटे-छोटे बच्चों की देखरेख और खाना बनाने का कार्य, उधर
गायों के साथ जंगल में गया ग्वाला भी घर लौट आता है. शाम के समय फिर से या तो
खेत का काम या घर के और छोटे-मोटे कार्य. स्त्रियांॅ अनाज साफ करने और ऊखल कूटने
का काम करती है, शाम के लिए साग-सब्जी की तैयारी करती हैं और सारा दिन काम
करते-करते बिता देती हैं. कुछ क्षेत्रों में घरेलू उद्योग भी हैं. वहाँ ऊन
कातना, चटाई बुनना, ऊनी कपड़ा बुनना आदि भी सामान्य दिनचर्या में शामिल होते
हैं. इससे परिवार की आमदनी में सहायता मिलती है.
पुरुष खेतों में काम अवश्य करते हैं. हल जोतना भी उनका ही काम है और सीढ़ीदार
खेतों की दीवारें भी उन्हें ही बनानी पड़ती हैं. परन्तु स्त्रियों के बराबर काम
वहाँ का पुरुष नहीं करता. जंगल में गायों-बैलों की देखभाल तथा अन्य मेहनत मजदूरी
के काम पुरुष करते हैं. उन्हें आराम अधिक मिलता है. आपस में बैठकर बातचीत में
पर्याप्त समय बीत जाता है.
मनोरंजन
अपने इस व्यस्त जीवन में भी कुमाऊँ के लोग जीवन के अन्य पक्षों की ओर उदासीन नही
रहते. उनके कर्मठ जीवन में भी हँसी-खुशी के अनेक क्षण आते रहते हैं और वहाँ के
लोकगीतों में हँसते हुए प्राकृतिक वातातरण की भाँति कुमाऊँ का जीवन भी
हँसता-गाता और नाचता रहता है. इससे मेहनत और कठोर परिश्रम का जीवन भी सरस हो
जाता है.
श्रम से भरपूर व्यस्त जीवन में कुमाऊँ के लोग मनोरंजन के अनेक अवसर जुटा लेते
हैं. मेलों और उत्सवों के अतिरिक्त कई स्थानों पर रामलीला नाटक का अभिनय
सांस्कृतिक तथा धार्मिक महत्त्व के साथ मनोरंजन की दृष्टि से भी महत्त्वपूर्ण
होता है. इसके अतिरिक्त प्राय: जाड़ों की रात में एकत्र होकर लोग कुमाऊँ के
प्राचीन जीवन की गाथाएँ 'भड़ौ' के रुप में गाते हैं. कुछ लोग इसी मनोरंजन के लिए
प्रश्न-उत्तर की रोचक शैली में कुमाऊँ का प्रसिद्ध लोक गीत `भगनौल' भी गाते हैं.
'झोड़ा' (सामूहिक नृत्य-गीत) वहाँ मनोरंजन का प्रधान साधन है. दिनभर की थकान
झोड़ों और लोकगीतों के मनोरंजन कार्यक्रम से मिट जाती है. मन्दिरों में 'जातरा'
का धार्मिक महत्त्व तो है ही, इसी अवसर पर दास या जगरिया (कथा गायक) द्वारा जो
कहानी कही जाती है उसमें वीर रस के साथ-साथ मनोरंजन के भी अनेक तत्त्व पाये जाते
हैं.
लोकगीत तथा लोकनृत्य यहाँ के जीवन में मनोरंजन का प्रधान साधन है. स्त्रियांॅ तथा
बालिकाएँ भी इनके द्वारा मनोरंजन करती हैं. श्रम और संघर्ष भले ही हो, किन्तु
लोग जीवन के प्रति उदासीन नहीं हैं. सामाजिक जीवन में ऐसे अवसर जुटा लेते है,
जिसमें उनको जी खोलकर हंसने और खुशी मनाने का अवसर मिल जाता है.
विवाह, जनेऊ, नामकरण आदि के अवसरों पर बहुत खर्च करके भाई-~बिरादरी को दावत देने
का कुमाऊँ के किसान को बड़ा शौक है. पितृपक्ष, पूजापाठ, भगवतकथा तथा
जागर-ज्यौनार के अवसर पर गाँव के लोगों में हलुवा-पूरी की दावत का भी चलन है. ये
अवसर सचमुच कुमाऊँ के लिए हर्ष, उल्लास और मनोरंजन के होते हैं.
जीवन में संघर्ष तथा त्याग और करुणा का समन्वय
कुमाऊँ का जीवन संघर्षमय है. जितना कठोर पुरुष के लिए उतना ही कठोर पर्वतीय नारी
के लिए भी. पहाड़ों से, चट्टानों से तथा प्रकृति के विशाल और कठोर रूप से लोहा
लेने वाला पुरूष प्रेरणा पाता है त्याग और करुणा की मूर्ति पर्वतीय नारी से.
परिस्थितियाँ विषम हैं. पग-पग पर कठोर परिश्रम करना पड़ता है, जिवन अभावों से
भरा हुआ है. आर्थिक उलझने पीछा नहीं छोड़ती. न खाने को पूरा न पहनने को. जो कुछ
सुलभ होता है, पल-पल अपनी काया को परिश्रम की चक्की में पीस कर होता है. पर
जीवन के इस कंटकमय पथ पर कुमाऊँ का पुरुष और वहाँ की नारी परस्पर सहयोग और त्याग
का अद्वितीय उदाहरण प्रस्तुत करते हैं. पुरुष के भाग्य में पलायन है तो नारी के
भाग्य में विरह तथा व्यथा. प्रकृति के सुन्दर, रमणीक और आकर्षक वातावरण में
संघर्षों का सामना करने के लिए न पुरुष ने हार मानी है न नारी ने. दोनों
अपनी-अपनी ओर से जीवन को जीने योग्य बनाने में जुटे हुए रहते हैं. जो पुरुष वहाँ
की स्थिति में संतुष्ट रहते हैं और अन्यत्र नहीं जाते, उनकी सादगी और संतोष की
कोई सीमा नहीं. परन्तु परिस्थितियाँ कुछ को अन्यत्र जाने के लिए मजबूर कर देती
हैं. उनसे वह स्थान छूटता है, सगे-सम्बन्धी छूटते हैं, परिवार छूटता है और
अन्यत्र कहीं रोजी और रोटी की खोज में उन्हें पल-पल और पग-पग पर संघर्ष करना
पड़ता है. उधर पर्वतीय नारी माँ के रूप में, बहिन के रूप में, बेटी और वधू के
रूप में और पत्नी के रूप में समस्त व्यथा को अपने ह्रदय में संजोये हुए स्वयं
काम में जुटी रहती है. किसी का भाई परदेश है तो किसी के पिता. किसी का बेटा
रोजी-रोटी की खोज में आँखों से दूर है तो किसी का पति. ऐसी स्थिति में न पुरुष
को आराम न स्त्री को. परन्तु कर्त्तव्य का बोध उन दोनों को हर स्थिति का हँस कर
सामना करने की प्रेरणा देता रहता है. संघर्षों के इस जीवन में कलेजे में कसक हो
सकती है, पर कुमाऊँ के पुरुष या नारी के होठों पर मुस्कान ही दिखाई देगी.
मेहनत और मजदूरी के जीवन से कुमाऊँ का पुरुष घबराता नहीं है. वह नम्र होता है,
ईमानदार होता है और समस्याओं का सामना करने के लिए जूझ पड़ने की शक्ति रखता है.
इतना होते हुए भी वहाँ की नारी त्याग, तपस्या और सेवा के क्षेत्र में पुरुष से
बहुत आगे है.
पर्वतीय नारी प्रात: काल से ही घर की देखभाल आरंभ कर देती है. गाय, भैसों की
देखरेख, चक्की चलाना, पानी का प्रबन्ध करना, खेती का काम, जंगल में घास और लकड़ी
की व्यवस्था आदि सारे काम बड़ी लगन और ममता के साथ करती हैं. सारे गाँव की
नारियाँ मिलकर जंगल की ओर घास के के लिए जाती हैं. टेढ़े-मेढ़े रास्ते, ऊबड़-खाबड़
धरती और नदी-नाले पार करने होते हैं. गार्मी हो या बरसात, आँधी हो या तूफान, बरफ
से ढकी हुई धरती हो या कंकर पत्थर वाला मार्ग, सब मिलकर अपने दैनिक कार्य और
कर्त्तव्य में जुट जाती हैं. किसके लिये ? अपने घर के लिए, अपने बच्चों की खुशी
और प्रसन्नता के लिये. उनकी यह ममता कठिन से कठिन परिस्थिति में भी काम पर जुटे
रहने की प्रेरणा देती है. प्राय: पति के परदेश में आर्थिक समस्या के हल के लिए
काम पर चले जाने के कारण उनकी जिम्मेदारी और भी बढ़ जाती है. जहाँ तक कर्त्तव्य
का पालन और उत्तरदायित्व का प्रश्न है, इस विरह में भी पर्वतीय नारी सदा उसका
पूर्ण निर्वाह करती है. परन्तु ह्रदय तो आखिर ह्रदय ही है. अपने प्रियतम की याद
में वह पंछी बन करके दूर उनके ही पास उड़कर पहुँच जाना चाहती है. पर यह संभव भी
तो नहीं. मन की व्यथा मन में ही रह जाती है. पर्वतीय साहित्य में नारी के जीवन
का यह करुण पक्ष बहुत ही मार्मिक शब्दों में चित्रित किया गया है. वहाँ के गीत,
'पंछि हनो उड़ी जानी मैं सुआ का पास' मैं कितनी पीड़ा समाई हुई है.
उनके त्याग की कहानी भी बड़ी विचित्र है. स्वयं कष्ट उठाकर दूसरों की सेवा और
परिवार की चिन्ता उनके साथ लगी रहती है. यह त्याग कभी वह बेटी के रूप में करती
है तो कभी माँ के रूप में. कभी पत्नी के रुप में तो कभी बहिन के रूप में. कहने
का ताप्पर्य यह है कि स्वयं अभाव सहकर, कष्ट उठाकर, दिन-रात परिश्रम की चक्की
में पिसकर भी वह मुस्कुराती रहती है. वहाँ आने-जाने के साधनों की कमी है, शिक्षा
का अभाव है, चिकित्सा की सुविधा नहीं के बराबर है. आर्थिक विषमता का अभिशाप सदा
बना रहता है, गरीबी साथ नहीं छोड़ती, दो जून का भोजन बड़ी कठिनाई से जुटता है.
