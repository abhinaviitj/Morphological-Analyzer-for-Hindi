<शोचिअल् श्चिएन्चे><ञोरेस्ट्र्य्><शडच्हरि शिन्ग्ह् ठोमर्><ख्हेटि के   श्रोअट्><१९८५><णटिओनल् फुब्लिस्हिन्ग् ःओउसे><णेत् ढेल्हि><४२ टो ४७><२५००><ठोमर्-ख्हेटि के   श्रोअट्><ढ्हनन्जय् कुमर्><३.५.४ शक्ति आंकलन

पेट्रोल इंजनों को प्रोड्यूसर गैस से चलाकर प्राप्त शक्ति का आंकलन सरलता
से किया जा सकता है. विश्लेषण से पता चलता है कि जब पेट्रोल इंजन को
प्रोड्यूसर गैस से चलाया गया तो प्राप्त शक्ति पूर्व में प्राप्त
(पेट्रोल से प्राप्त) शक्ति का ५० प्रतिशत से भी कम रहती है. इसका प्रमुख
कारणों में एक यह भी था कि ज्वलन के लिए जो रासायनिक रूप से सही मिश्रण
होना था (जैसा कि उसी इंजन में वायु एवं पेट्रोल का मिश्रण) वह दहन कक्ष
के अंदर उपलब्ध नहीं रह पाया जिससे ज्ञात होता है कि प्रोड्यूसर गैस को
सीधे ही दहन कक्ष में (जो पेट्रोल के लिए उपयुक्त है) बिना किसी संशोधन
के जलाना उचित नहीं है. इस शक्ति ह्रास की क्षतिपूर्ति वायु एवं गैस के
मिश्रण को ज्यादा दबाव के साथ दहन कक्ष में प्रवेश कराके ज्वलन से पूर्ति
की जा सकती है. तात्पर्य यह है कि मिश्रण प्रवेश हेतु "सुपर चार्जर"
(उच्च दाबी निवेशक) लगाना आवश्यक है. इस सुपर चार्जर के उपयोग के दो
वैकल्पिक तरीके हैं.
एक तरीके में सुपर चार्जर वायु एवं गैस के मिश्रण को खींचकर इंजन में
अधिक दबाव के साथ भेजता है. इस विधि से प्रोड्यूसर गैस के संयत्र को वायु
मंड-~लीय दबाव पर रखकर ही इंजन को सुपर चार्ज (अतिभार) किया जा सकता है.
दूसरे विकल्प के रूप में सुपर चार्जिग (अतिभरण) दबावयुक्त वायु को इंजन
तथा प्रोडयूसर गैस संयंत्र दोनों में ही भेज सकता है, जिससे गैस अधिक
दबाव पर पैदा होगी.
दूसरे तरीके में प्रोड्यूसर गैस चलित पेट्रोल इंजन से ज्यादा शक्ति लेने
हेतु इनका दाबानुपात (कम्प्रेसन रेसियो) बढ़ाया जाता है. गैसोलिन
(पेट्रोल) से चलने वाले इंजनों का दाबानुपात एक निश्चित अवधि से ज्यादा
करने पर शक्ति ह्रास प्रारम्भ हो जाता है क्योंकि इंजन में अपस्फोटन चालू
हो जाती है. किन्तु प्रोड्यूसर गैस मिश्रण का दबाव बढ़ाने से इतनी जल्दी
अपस्फोटन नहीं पैदा होती. अत: दाबानुपात (संपीडन अनुपात) बढ़ाकर
प्रोड्यूसर गैस से इंजन चलाने में अधिक शक्ति मिलेगी.
सुपर चार्जर तथा बढ़ा संपीडन अनुपात का संयोग करके इंजन में प्रोड्यूसर
गैस भली-भाँती प्रयोग में ला सकते हैं. इस विधि में इंजन में खास-संशोधन
की भी जरूरत नहीं होगी.
आजकल प्रोड्यूसर गैस के ऐसे परीक्षण प्रयोग चल रहे है जिनमें गैस को
दो-स्ट्रोक वाले पेट्रोल एवं डीजल दोनों ही तरह के इंजनों में प्रयोग में
लाया जा सकता है. दो-स्ट्रोक वाले इंजनों में प्रमुख समस्या है कि ये
बहुत तेज गति से चलते हैं जिसके कारण सिलिण्डर के ऊपर के भाग में अलग से
स्नेहन (चिकनाई) प्रबंध विशेष प्रकार से लगाया जाता है.
संपीडन प्रज्वलन या दाब दहन (कम्प्रेसन इगनीशन) इंजनों या डीजल इंजनों
में प्रयोग करने पर ५० प्रतिशत तक गैस को डीजल से प्रतिस्थापित किया जा
सकता है. डीजल इंजनों में गैस प्रयोग के परीक्षण आंकड़े तालिका ३.११ में
दिए गए हैं. यह देखा गया है कि पेट्रोल इंजनों में शक्ति ह्रास ५०
प्रतिशत होता है जबकि डीजल इंजनों में मुश्किल से २० प्रतिशत शक्ति ह्रास
होता है.
आज यह जरूरी है कि विस्तार में प्रोड्यूसर गैस को इंजन में प्रयोग पर
अध्ययन किया जाय. यह प्रमुख रूप से देखा जाना चाहिए कि गैस का प्रभाव
पदार्थ पर, ज्वलन पर तथा इंजन के दूसरे तरह के कार्यों पर क्यों एवं कैसे
पड़ता है. विभिन्न ईधन गैसों से संबंधित आंकड़े सारणी ३.१२ में दिए गए
है.
चूंकि प्रोड्यूसर गैस संयंत्र कोयले, लकड़ी तथा अन्य जैव पदार्थों से
आसानी से चलाये जा सकते हैं, अत: यह आवश्यक है कि यह देखा जाय कि इस गैस
से किस विधि से आसानी से प्रचलित पुराने इंजन चलाये जा सकते हैं. आज की
ईंधन की कमी को देखते हुए आज प्रोड्यूसर गैस, इंजनों हेतु एक वैकल्पिक
माध्यम बन सकता है. प्रोड्यूसर गैस के लिए पदार्थ काफी मात्रा में उपलब्ध
है. पंजाब जैसे प्रदेश में इतनी मात्रा में प्रोड्यूसर गैस बनाने का
पदार्थ उपलब्ध है कि वहाँ की उद्ववहन सिंचाई योजनाओं में पानी उठाने हेतु
पर्याप्त बिजली उपलब्ध हो सकती है. इसी तरह मध्य प्रदेश जैसे पहाड़ी
प्रदेशों में काफी मात्रा में जंगली अपशिष्ट उपलब्ध है जिससे प्रोड्यूसर
गैस बनाकर ऊर्जा प्राप्त की जा सकती है. द्वि-ईधन इंजन, डीजल तथा
प्रोड्यूसर गैस के मिश्रण से चलते हैं. जब प्रोड्यूसर गैस समाप्त हो जाती
है तब मात्र डीजल से चलाये जाते हैं. किन्तु इन्हे मात्र गैस (१००
प्रतिशत) से भी चलाये जा सकते हैं.
३.६ बायोगैस या जैव गैस
किसी भी कार्बनिक जीवाष्म जैसे सेल्यूलोज, शर्करा या स्टाची पदार्थ को
ताप अपघटन, गैसीकरण प्रक्रिया या उविच्छेदन (जल अपघटन) अथवा वायु रहित
सड़क आदि क्रियाओं से अल्कोहल, बायोगैस या प्रोड्यूसर गैस बनाया जा सकता
है. अल्कोहल एवं प्रोड्यूसर गैस भी यद्यपि अच्छे ईधन हैं किंतु इनके
बनाने की सस्ती एवं सुगम तकनीक विकसित नहीं हो पाई, अत: आज की स्थिति में
बायोगैस एवं वैकल्पिक ऊर्जा के रूप में दिनों दिन प्रचलित हो रहा है. आज
सरकार बायोगैस संयंत्र स्थापन के लिए ५० प्रतिशत तक अनुदान दे रही है. यह
भिन्न-भिन्न क्षेत्रों हेतु भिन्न-भिन्न हैं. इसका प्रचार-~प्रसार का
अनुमान इसी से लगाया जा सकता है कि वर्ष १९८१-८२ में २५,३६९ बायोगैस
संयंत्र देश में भिन्न-भिन्न भागों में लगाए गए हैं. गत वर्ष १९८२-८३ में
७५,००० संयंत्र लगाने का लक्ष्य रखा गया है तथा वर्ष १९८३-८४ में ८०,०००
से ज्यादा संयंत्र लगाने का प्रावधान है. इस तरह के ४० विषयों पर
प्रशिक्षण का प्रावधान रखा गया है.
परंपरागत ऊर्जा स्रोत मात्रा में कम हैं ही अत्याधिक महंगे भी हैं जिनका
आयात करने पर देश की आर्थिक स्थिति प्रभावित हो रही है. हमारी ऊर्जा का
प्रमुख स्रोत ईधन पेट्रोलियम का भरपूर दोहन भी हमारी खेत की शक्ति की
आवश्यक (०.८६ अश्व शक्ति) प्रति हेक्टेयर पूर्ति नहीं कर सकता. सारणी
३.१३ से स्पष्ट है कि हम अपने संपूर्ण उपलब्ध स्रोतों से दोहन करें तब भी
हमें वर्ष १९८३-८४ में अपनी आवश्यकता का ४१.४% (लगभग १४५ लाख टन) तेल
आयात करना पड़ेगा. यही नहीं हमें वर्ष १९८४-८५ में भी (पूर्ण उपलब्ध
साधनों द्वारा दोहन करने के बाद भी) लगभग १०० लाख टन तेल आयात करना
पड़ेगा जिसका मूल्य लगभग ३००० करोड़ रुपए होगा. (एक अनुमान के अनुसार यह
आयात १५ हजार करोड़ रुपए से भी ज्यादा होना बताया गया है.)
इन सब समस्याओं के साथ ही इस ऊर्जा के स्रोत सीमित हैं. अभी ९०% ऊर्जा की
मांग खनिज ईधन जैसे पेट्रोलियम कोयला आदि से प्राप्त हो रहा है जिसका
समाप्त शीघ्र है, यदि इसी दर से (६% प्रतिवर्ष उपयोग वृद्धि) इसका उपयोग
किया गया तो सन् २०१० तक (आगामी २८ वर्षों में) यह ईधन पृथ्वी से समाप्त
प्राय: हो जायेगा एवं वैकल्पिक ऊर्जा की जरूरत होगी. खनिज तेलों का
अधिकांश भाग (लगभग ६२%) अकेले अंतर्दहन इंजनों में ही ईधन के रूप में
लगता है, अत: इंजनों हेतु वैकल्पिक ईधन की महती आवश्यकता है. इन सब बातों
से स्पष्ट है कि जब पेट्रोलियम भी समाप्त हो जायेगा तब हमें वैकल्पिक
ऊर्जा के कितने अधिक साधन जुटाने पड़ेंगे. अत: विकासशील देशों में
प्रत्येक क्षेत्र के विकास हेतु ऊर्जा--गोबर गैस जैसे कई वैकल्पिक ऊर्जा
स्रोत खोजने होंगे.
३.६.१ बायोगैस या जैव का इतिहास
गोबर में मीथेन गैस की उपस्थिति का पता सर्वप्रथम सन् १८०० में हम्फेरी
डैवे ने लगाया तथा प्रथम गैस प्लांट (संयंत्र) की स्थापना सन् १९०० में
मटुंगा (गृह विहीन कुष्ठरोगी आश्रम) में की गई. बीसवीं सदी में द्वितीय
विश्व युद्ध के समय बहुत गैस संयंत्र स्थापित किए गए. इस प्रकार आजकल
जापान, कोरिया, फिलीपाइन, पापुआ, न्यु गिनी, पाकिस्तान, चीन, नेपाल,
थाईलैंड में बायोगैस प्लांट प्रचलित हैं. भारत में फावलर एवं जोशी १९२३
में प्रथम बार भारतीय विज्ञान संस्थान, बंगलौर में बायोगैस का अध्ययन
किया तथा बताया कि सेल्यूलोज पदार्थ एक ऐसी गैस का उत्पादन करते हैं
जिसमें कोल गैस की तुलना में १.४ गुना ऊर्जा प्राप्त होती है. इसके बाद
१९३९ में एस. वी. देसाई ने भारतीय कृषि अनुसंधान संस्थान में गैस पर
तापक्रम का प्रभाव आदि पर अध्ययन किया. इस कार्य को आगे बढ़ाते हुए श्री
एन. बी. जोशी ने पूना में एक संयंत्र का निर्माण कर उसका "पेटेंट" का
अधिकार प्राप्त किया. इसके बाद श्री जश भाई जे. पटेल ने एक साधारण गोबर
गैस प्लांट बनाया जिसको "ग्राम लक्ष्मी" नाम से सन् १९५१ पेटेंट (एकस्व)
या सर्व सत्य संरक्षित कराया. तत्पश्चात् १९५ २ में पश्चिम बंगाल में
सस्ते माडल का निर्माण किया गया जो गांवों के लिए उपयोगी एवं सस्ता बनाया
गया. सन् १९५४ में श्री पटेल ने पुन: अपने पूर्व के आदि प्रारूप में
संशोधन कर दो खण्ड वाला `ग्राम लक्ष्मी' का निर्माण किया. योजना अनुसंधान
एवं कार्य संस्थान, लखनऊ ने १९५७ में इनके विकास में रुचि लेना प्रारंभ
किया तथा १९६० में अजीत मल, इटावा (उ.प्र.) में एक स्थाई अनुसंधान
केन्द्र स्थापित किया. सन् १९६२ में खादी ग्राम उद्योग आयोग ने श्री पटेल
के नमूनों को देश भर में हजारों की संख्या में निर्मित कराए. इसके साथ ही
और दूसरे संस्थान आज गोबर गैस संयंत्र के विकास एवं उपयोग कार्यों में
संलंग्न हैं जैसे राष्ट्रीय पर्यावरण अनुसंधान संस्थान, नागपुर; अखिल
भारतीय गोबर गैस समन्वय परियोजना (भारत सरकार, विज्ञान एवं तकनाकी
विभाग); केन्द्रीय कृषि इंजीनियरी संस्थान, भोपाल; केन्द्रीय मरू
भू-कटिबंध अनुसंधान संस्थान, जोधपुर; तमिलनाडु कृषि विश्वविद्यालय,
कोयम्बटूर आदि हैं. इस समय २१० के लगभग संस्थाएं इस कार्य में लगी हुई
हैं.
बायोगैस को डीजल तथा पेट्रोल इंजनों में चलाने के कार्यक्रम में गैस का
प्रमुख अवयव मीथेन ही सहयोगी है. पेट्रोल इंजनों में गैस प्रयोग तो पहले
भी हुआ किंतु डीजल इंजन में इसका प्रयोग १९७६ में पानीपत (हरियाणा) के एक
कृषक ने शुरू किया. तमिलनाडु कृषि विश्वविद्यालय, भारतीय पेट्रोलियम
संस्थान, देहरादून एवं ट्रेक्टर प्रशिक्षण एवं परीक्षण केन्द्र, बुधनी
(म. प्र.) भी इस कार्य को आगे बढाए हैं.
पेट्रोलियम का उपयोग तथा उपलब्धि देखते हुए हमारे देश में इस समय जैव गैस
जैसे वैकल्पिक ऊर्जा स्रोतों की काफी आवश्यकता है. गोबर गैस (गोबर से
प्राप्त जैव गैस) सामान्य तकनीकि एवं आसानी से काफी मात्रा में बनाई जा
सकती है और इसी कारण हमारी सरकार छठी पंचवर्षीय योजना में इस पर ५० करोड़
रुपया खर्च कर रही है. भारतीय विज्ञान संस्थान, बंगलौर के अनुसार गोबर का
७५% उपयोग करके २४० लाख लीटर किरोसिन तेल से प्राप्त ऊर्जा के तुल्य गैस
ऊर्जा प्राप्त की जा सकती है. इसके साथ ही इस माध्यम से २० लाख टन
नाइट्रोजन तथा दूसरे कृषि उपयोगी पदार्थ काफी मात्रा में प्राप्त होंगे
जिससे हमारी भूमि की उर्वरता बढ़ेगी. एक अनुमान के अनुसार लगभग ११,०००
लाख टन गोबर प्रतिवर्ष मिलता है. विभिन्न पशुओं से प्राप्त मल सारणी ३.१५
में दिया गया है. इसके लिए हमें पर्याप्त गोबर गैस संयंत्र लगाना आवश्यक
है.
३.६.२ बायोगैस हेतु आवश्यक पदार्थ
इस समय हमारे देश में ८० हजार गोबर संयंत्र लगे हैं. वर्ष १९८३-८४ में १८
सामुदायिक गैस प्लांट पूर्ण किए जा रहे हैं जिनकी व्यवस्था सामुदायिक
होगी. इन संयंत्रों में बायोगैस बनाने के लिए हम गोबर के अलावा भी कई
पदार्थ प्रयोग में ला रहे हैं जैसे पशुओं से बचा खाने का चारा एवं
मल-मूत्र, केले के पत्ते, जलीय घास (जल कुंभी) कुछ जंगली वनस्पति, बेकार
कार्बनिक पदार्थ (सेल्यूलोज युक्त), कृषि अवशेष, मानव से प्राप्त अपशिष्ट
एवं मल-मूत्र, मुर्गी तथा अन्य पशु-पक्षियों का मल-मूत्र आदि (किंतु कुछ
कार्बनिक पदार्थ जैसे लकड़ी का बुरादा जिसमें लिंगनीन ज्यादा है, गैस
निर्माण के लिए अनुपयुक्त है) इन सब पदार्थों से प्राप्त बायोगैस यद्यपि
औसत भिन्नता वाली हो सकती है (यह मौसम, गढ़े का प्रकार, मिले पदार्थ तथा
पाचन समय पर निर्भर है) किंतु सभी तरह से प्राप्त गैस को इंजन चलाने,
खाना पकाने (धुआं रहित) एवं प्रकाश हेतु गैस को जलाने के काम में आसानी
से लाया जा सकता है. यही कारण है कि दूसरे वैकल्पिक ऊर्जा स्रोत जैसे
प्रोड्यूसर गैस, अल्कोहल आदि की अपेक्षा गोबर गैस को ग्रामों में
सामान्यत: अधिक उपयोग में लाया जा रहा है. संयं त्र से बनी गैस के साथ ही
अपशिष्ट पदार्थों को इस रीति से व्यवस्थित करने से प्रमुख लाभ
हैं--प्रदूषण से बचाव, दुर्गध आदि से बचाव (खराब पदार्थ पाचक के अंदर
सड़ते हैं) रसोई घर के धुएं से छुटकारा आदि.
३.६.३ जैव पदार्थ से खाद गैस आदि रूपों में वैकल्पिक ऊर्जा प्राप्ति से
संबंधित तथ्य
उपलब्ध वनस्पति जैव पदार्थ को जीवधारी खुराक के रूप में लेते हैं साथ ही
वनस्पति तथा मृत प्राणियों के सड़न आदि के कारण विघटन में नाइट्रोजन
प्राप्त होता है. इस तरह प्राणी और वनस्पतियों के बीच नाइट्रोजन के बीच
नाइट्रोजन चक्र चलता रहता है. खाद बनाने की प्रक्रीया प्रमुख तीन रूपों
में पूर्ण होती है. पहली है प्राकृतिक जिसमें वायुजीवी एवं अवायुजीवी
दोनों ही तरह के सूक्ष्म जीवाणु सड़न की क्रिया से जैव पदार्थ से खाद
बनाते हैं. दूसरी प्रक्रिया में मानव निर्मित गड्ढ़ों में आयु जीवी
जीवाणु जैव पदार्थ का विघटन करके किण्विन द्वारा ज्यादा उपयोगी कंपोस्ट
खाद का निर्माण करते हैं. इस प्रक्रिया में खाद के साथ नाइट्रोजन
ट्राइ-आक्साइड, कार्बन डाय-आक्साइड, पानी तथा ऊष्मा का निर्माण होता है.
इस ऊष्मा को उपयोग में नहीं लाया जा सकता. तीसरी प्रक्रिया है अवायुजीवी
जीवाणुओं द्वारा हवा की अनुपस्थिति में जैव पदार्थ का विघटन जिसमें
ज्यादा उपयोगी खाद के साथ जलाने, पकाने, चलाने आदि के लिए उपयोगी गैस
उपलब्ध होती है इस तरह उपलब्ध प्रक्रिया से प्राप्त होने वाली गैस कार्बन
डाय-आक्साइड, मीथेन, नाइड्रोजन, हाइड्रोजन सल्फाइड
आदि का मिश्रण रहता है जिनमें सबसे महत्त्वपूर्ण गैस है मीथेन जो उपयोग
में आती है. प्रक्रिया को समझने के लिए हम यहां उपलब्ध जैव पदार्थों से
एक का चयन (वरण) कर उसका विश्लेषण करते हैं. उदाहरण के लिए हम गोबर के
रूपांतरण प्रक्रिया से गैस बनाने की विधि को ही लें. इसमें हमें पहले
गोबर का संघटन ज्ञान जरूरी है, गोबर में ८० प्रतिशत पानी तथा २० प्रतिशत
शेष अपशिष्ट पदार्थ होता है. इस शेष पदार्थ को यदि हम दो भागों में
विभक्त करें तो इसका प्रथम २० प्रतिशत भाग खनिज पदार्थ एवं क्षार के रूप
में खाद में मिलता है तथा शेष ८० प्रतिशत भाग का एक हिस्सा जिसमें १५
प्रतिशत प्रोटिन एवं २० प्रतिशत लिग्निन होता है. लिग्नों प्रोटीन के रूप
में खाद बनाता है, शेष दूसरे भाग (१९ प्रतिशत हेमी सेल्यूलोज तथा २५
प्रतिशत सेल्यूलोज) से बायो या जैव गैस का निर्माण होता है. गैस संयंत्र
के अंदर प्रोटीन हेमी सेल्यूलोज और सेल्यूलोज पर जैविक क्रिया होती है
जबकि लिग्निन खनिज या क्षारीय पदार्थों पर जैविक क्रिया नहीं होती. गोबर
की तुलना में मनुष्य के मल में ज्यादा प्रोटीन तथा कम हेमी सेल्यूलोज
होता है. गोबर गैस संयंत्र के अंदर वाली रा सायनिक एवं जैविक क्रियाओं का
वर्णन प्रवाह सारणी ३.१४ में दिया गया है. वर्णित सारणी से स्पष्ट है कि
संयंत्र के अंदर प्रमुख तीन स्तर की प्रक्रियायें (जल विश्लेषण, तेजाब
तथा मीथेन बनाना) एक निश्चित ताप, अम्लीयता एवं दशाओं तथा पदार्थों पर
कार्य करती हैं और मीथेन वायु का निर्माण करती हैं. गैस संयंत्र से
प्राप्त खाद में नाइट्रोजन उड़ जाने का भय कम रहता है और ज्यादा असरकारी
खाद पैदा होती है. साथ ही इस खाद के कण महीन एवं अलग-अलग होते हैं तो वही
मिट्टी में आसानी से घुलकर उसे उपजाऊ बना देते हैं. संयंत्र में जैव
पदार्थ के पचने से उपलब्ध हानिकारक रोगाणु भी नष्ट हो जाते हैं जिससे
बहुत-सी संक्रामक तथा असाध्य रोगों से मुक्ति मिलती है.
