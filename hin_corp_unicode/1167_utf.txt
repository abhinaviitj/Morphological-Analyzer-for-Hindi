<ःइन्डि ळिटेरटुरे><ठेद्ट् भोओक्><झइनेन्ड्स खुमर्><खिट्नि ़अमेएन्><१९८७><ण्छैष्ठ्(खिस्हसे भ्हटि-१)<णेत् ढेल्हि><१८०-१८६><२०१४><खुमट्, झ्-खिट्नि ़अमेएन्- ठ्ध्ठ्-औ> 

दो बहनें थीं. बड़ी का कस्बे में एक सौदागर से विवाह हुआ था. छोटी देहात में
किसान से ब्याही थी.बड़ी का अपनी छोटी बहन के यहाँ आना हुआ. दोनों बैठीं
तो बातों का सूत चल पड़ा. बड़ी अपने शहर के जीवन की तारीफ़ करने लगी, "देखो,
कैसे आराम से हम रहते हैं. फ़ैन्सी कपड़े और ठाठ के सामान. स्वाद-स्वाद की
खाने-पीने की चीज़ें और फिर तमाशे-थियेटर, बाग-बगीचे."छोटी बहन को बात लग
गई. अपनी बारी पर उसने सौदागर की ज़िन्दगी को हेय बताया और किसान का पक्ष
लिया. कहा, "मैं तो अपनी ज़िन्दगी का तुम्हारे साथ अदला-बदला कभी न करूँ.
हम सीधे-सादे और रुखे-से रहते हैं तो क्या, चिन्ता-फिकर से तो छूटे हैं.
तुम लोग सजी-धजी रहती हो, तुम्हारे यहाँ आमदनी बहुत है. लेकिन एक रोज़ वह
सब हवा भीहो सकती है, जीजी."बड़ी बहन ने ताना देते हुए कहा, "बस-बस, पेट
तो जानवर भी भरते हैं पर वह भी कोई ज़िन्दगी है? तुम्हें जीवन के आराम,
अदब और आनंद का क्या पता?"छोटी ने कहा, "तो इसमें क्या हुआ? हाँ, हमारा
काम चिकना-चुपड़ा नहीं है. लेकिन हमें किसी के आगे झुकने की भी ज़रूरत नहीं
है. शहर में तुम हज़ार लालच से घिरी रहती हो."घर का मालिक दीना ओसारे में
खड़ा औरतों की यह बात सुन रहा था. उसने सोचा कि बात खरी है. बचपन से माँ
धरती की सेवा में हम इतने लगे हैं कि कोई व्यर्थ की बात हमारे मन में घर नहीं
कर पाती है. बस मुश्किल है तो एक है. वह यह कि हमारे पास ज़मीन काफ़ी नहीं
है. ज़मीन खूब हो तो मुझे किसी की परवाह न रहे.गाँव के पास ही ज़मीदार की
मालकिन की कोठी थी. कोई तीन सौ एकड़ उनकी ज़मीन थी. उनके अपने असामियों
के साथ बड़े अच्छे संबंध रहते आए थे लेकिन उन्होंने एक कारिन्दा रखा जो
पहले फौज़ में था. उसने आकर लोगों पर जुर्माने ठोकने शुरू कर दिए.दीना
का यह हाल था कि वह बहुतेरा करता पर कभी तो उसका बैल ज़मीदार की चरी में
पहुँच जाता कभी गाय बगिया में चरती पाई जाती. हर बार दीना को जुर्माना
देना पड़ता.जब ज़मीदार की ज़मीन बिकने लगी दीना ने चालीस एकड़ ज़मीन का एक
टुकड़ा पसंद किया जिसके कुछ हिस्से में पेड़ भी ख़ड़े थे. मालकिन के पास
उसका सौदा करने पहुँचा. सौदा पट गया और वहीं के वहीं नकद उसने साई दे दी. फिर
कस्बे में जाकर लिखा-पढ़ी पक्की कर ली.अब दीना के पास अपनी निजी ज़मीन थी.
वह अपनी ज़मीन जोतता और बोता. ज़मीन पर चारा उगाता, फलों के पेड़ लगाता. अब
वह अपने खेतों की तरफ़ जाता, लहलहाती फ़सल को निहारता, हरी घास की चरागाहों
पर नज़रफैलाता तो उसका मन हर्ष से भर जाता.दीना काफ़ी खुशहाल था. उसके संतोष
में कोई कमी न रहती, अगर पड़ोसियों की तरफ़ से पूरा चैन मिल सकता. कभी-कभी
उसके खेतों पर पड़ोसियों के मवेशी आ चरते. दीना ने बहुत विनय के साथ समझाया,
लेकिन कुछ फ़र्क नहीं हुआ. एक अर्से तक वह धीरज रखे रहा और किसी के खिलाफ़
कार्रवाई नहीं की. लेकिन कब तक? आखिर उसका धीरज टूट गया और उसने अदालत में
दरख्वास्त दी. नतीजा यह कि दो-तीन किसानों पर अदालत से जुर्माना हो गया. इस
पर तो पास-पड़ोस के लोग दीना से कीना रखने लगे.इस तरह दीना का अपने पड़ोसियों
और अफ़सरों से मनमुटाव होने लगा. यहाँ तक कि उसके घर में आग लगाने की बातें
सुनी जाने लगीं. यद्यपि दीना के पास अब ज़मीन ज़्यादा थी और ज़मीदारों में
गिनती थी, पर गाँव में और पंचों में पहला-सा उसका मान न रह गया था.इसी बीच
अफवाह उड़ी कि कुछ लोग गाँव छोड़-छोड़कर कहीं जा रहे हैं.दीना ने सोचा
मैं उनकी ज़मीन ले लूँ तो ठीक रहेगा. अब तो कुछ तंगी मालूम होती है.एक
दिन दीना घर के ओसारे में बैठा था कि एक परदेशी किसान उधर से गुज़रता हुआ
उसके घर पहुँचा. उसने कहा कि दरिया सतलुज के पास से आ रहा हूँ. वहाँ नई
बस्ती बस रही है. हरेक को बीस एकड़ ज़मीन मुफ़्त मिल रही है. ज़मीन ऐसी
उम्दा है कि उस पर गेहूँ की पहली फ़सल जो हुई तो आदमी से ऊँची उसकी बालें
गईं और इतनी घनी कि दरांत के एक काट में एक पूला बन जाए. एक आदमी के पास
खाने को दाने न थे. खाली हाथ वहाँ पहुँचा अब उसके पास दो गाएँ हैं, छह
बैल और भरा खलिहान अलग.दीना परिवार के साथ उस जगह पहुँच गया. जाते ही एक
बड़े गाँव की पंचायत में शामिल होने की अर्ज़ी दी. ज़मीन का पट्टा उसे सहज
मिल गया. मिली-जुली ज़मीन में से उसके और उसके बाल-बच्चों के इस्तेमाल
के लिए सौ एकड़ ज़मीन उसको दे दी गई. पंचायती चरागाह भी उसके लिए खुला कर
दिया गया. दीना ने ज़रूरी इमारतें अपने लिए खड़ी कीं और मवेशी खरीद लिए. वह
पहले से कई गुना खुशहाल हो गया. उसके पास चराई के लिए खुला मैदान-का-मैदान
पड़ा था और जितने चाहे वह ढोर रख सकता था.पहले तो वहाँ ज़मीन और मकान आदि
बनवाने में वह रमा रहा. वह अपने से खुश था और उसे गर्व मालूम होता था. जब
वह इस खुशहाली का आदी हो गया तो उसे लगने लगा कि यहाँ भी ज़मीन काफ़ी नहीं
है, और होती तो अच्छा था.कुछ दिन बाद एक सौदागर अपने घोड़े के दाने-पानी
के लिए उसके घर आ ठहरा. उससे दीना की जो बातचीत हुई तो सौदागर ने कहा कि
मैं नदी के उस पार से चला आ रहा हूँ. वहाँ इतनी ज़मीन है कि तुम महीनों
चलो तो पूरी न हो.दीना ने सोचा, वहीं ज़मीन लेनी है.दीना ने पूछताछ की,
उस जगह कैसे पहुँचे. सौदागर ने सब बतला दिया. वह चला गया तो दीना ने भी
अपनी तैयारी शुरू की. बीबी से कहा कि घर देखना-भालना और खुद एक आदमी लेकर
यात्रा पर निकल पड़ा.रास्ते में एक शहर में ठहरा, वहाँ से चाय के डिब्बे,
मिठाई आदि उपहार की अन्य चीजें जो सौदागर ने बताई थीं, ले लीं. फिर दोनों
बढ़ते गए, बढ़ते गए. चलते-चलते आखिर सातवें रोज़ वे वहाँ पहुँचे जहाँ से
कोल लोगों की बस्ती शुरू होती थी. देखा तो वहाँ सौदागर ने जो बात बताई थी,
वह ठीक थी. दरिया के पास ज़मीन ही ज़मीन थी. सब खाली थी. ये लोग उससे काम
नहीं लेते थे. कपड़े या सिरकी के तंबू में रहते, शिकार करते, मवेशी पालते
और ऐसे ही मौज़ करते थे. पढ़ना-लिखना सीखे नहीं थे. पर थे भले-सीधे स्वाभाव
के.दीना को देखते ही वे अपने तंबुओं से निकल आए और उसके चारों तरफ़ जमघट
लगाकर खड़े हो गए. उनमें से एक दुभाषिये की मारफ़त दीना ने बतलाया कि मैं
ज़मीन की खातिर आया हूँ. वे लोग बड़े खुश मालूम हुए. बड़ी आवभगत के साथ वे
उसे अपने सबसे अच्छे डेरे में ले गए. वहाँ कालीन पर बिछे गद्दे पर बिठाया
और खुद नीचे चारों ओर घेरकर बैठ गए. उसे पीने को चाय दी. उसकी मेहमानी
में बढ़-चढ़कर दावत हुई. दीना ने भी गाड़ी में से भेंट की जीज़ें निकालीं
और बाँटीं. कोल लोग बड़े खुश थे. उन्होंने आपस में इस अजनबी की बाबत खूब
चर्चा की. फिर दुभाषिये से कहा कि मेहमान को सब समझा दो. दुभाषिये ने कहा
कि ये लोग कहना चाहते हैं कि हम आपके आने से खुश हैं. बतलाइए कि हमारे पास
कौन-सी चीज़ है जो आपको पसंद है, ताकि हम उसी से आपकी खातिर कर सकें.दीना
ने ज़वाब दिया कि जिस चीज़ को देखकर मैं बहुत खुश हूँ, वह आपकी ज़मीन
है. हमारे यहाँ ज़मीन की कमी है और वह इतनी उपजाऊ भी नहीं है. मैंने तो
अपनी आँखों से यहाँ जैसी धरती दूसरी नहीं देखी. इसी बीच एक आदमी बड़ी-सी
रोयेंदार टोपी पहने वहाँ आ पहुँचा. सब चुप होकर उसके सम्मान में खड़े हो
गए. दुभाषिये ने कहा कि यही हमारे सरदार हैं.दीना ने फ़ौरन अपने सामान में
से एक बढ़िया लबादा निकाला और चाय का एक बड़ा डिब्बा और बहुत-सी चीज़ें
सरदार को भेंट में दीं. सरदार ने भेंट स्वीकार कीं और अपने आसन पर आ बैठा.
उसके बाद दीना की तरफ़ मुखातिब होकर कहा:"इन भाइयों ने जो कहा, सो ठीक है,
ज़मीन जो चाहे चुन लो. हमारे यहाँ इसकी कमी नहीं है."दीना ने कहा, "सुना
है यहाँ एक सौदागर आया था उसको आपने ज़मीन दी थी और उस बाबत कागज़ पक्का कर
दिया था. वैसे ही मैं चाहता हूँ कि कागज़ पक्का हो जाए."सरदार समझ गया.बोला,
"हाँ, ज़रूर. यह तो आसानी से हो सकता है. हमारे यहाँ एक मुंशी है, उसके साथ
कस्बे में चलकर लिखा-पढ़ी पक्की कर ली जाएगी."दीना ने पूछा, "ज़मीन किस भाव
मिलेगी?""हमारा भाव तो एक ही है. एक दिन के एक हज़ार रुपए."दीना समझा नहीं.
बोला, "दिन! दिन का हिसाब यह कैसा है. बताइए कितने एकड़?"सरदार ने कहा,
"यह सब गिनना-गिनाना हमसे नहीं होता. हम तो दिन के हिसाब से ज़मीन बेचते
हैं. जितनी ज़मीन एक दिन में पैदल चलकर तुम नाप डालो, वही तुम्हारी. और,
कीमत है दिन भर की एक हज़ार."दीना अचरज में पड़ गया. कहा, "एक दिन में
तो बहुत सारी ज़मीन घेरी जा सकती है."सरदार हँसा. कहा, "हाँ, क्यों नहीं.
बस, वह सब तुम्हारी. लेकिन एक शर्त है, अगर तुम उसी दिन उसी जगह न आ गए,
जहाँ से चले थे तो कीमत ज़ब्त समझी जाएगी."दीना अपने बिस्तरे पर लेटा रहा,
पर उसे नींद नहीं आई. रह-रहकर ज़मीन के बारे में सोचने लगता था-"चलकर मैं
कितनी ज़मीन नाप डालूँगा, कुछ ठिकाना है! एक दिन में लगभग साठ कि.  मी.
तो आसानी से चल ही लूँगा. दिन आजकल लंबे होते हैं और साठ कि.  मी.  कितनी
ज़मीन उसमें आ जाएगी. उसमें से घटिया वाली तो बेच दूँगा या किराये पर उठा
दूँगा. लेकिन जो चुनी हुई उम्दा होगी वहाँ अपना फार्म बनाऊँगा. दो दर्ज़न
तो बैल फिलहाल काफ़ी होंगे. दो आदमी भी रखने होंगे. कोई डेढ़ सौ एकड़ में
तो खेती करूँगा. बाकी बटाई के लिए.दीना सवेरे उठा और गाड़ी में सोते हुए
अपने आदमी को जगाया. कहा कि गाड़ी तैयार करो. खुद कोल लोगों को बुलाने चल
दिया.जाकर कहा, "सवेरा हो गया. ज़मीन नापने अब चल पड़ना चाहिए." कोल लोग
सब उठे और इकट्ठे हुए. सरदार भी आ गए. चलने से पहले उन्होंने चाय की तैयारी
की और दीना को चाय के लिए पूछा. लेकिन चाय में देर होने का ख्याल कर उसने
कहा, "अगर जाना है तो हमको चल देना चाहिए. वक्त बहुत हो गया."एक टेकड़ी
पर पहुँचकर सरदार ने आगे तक फैले मैदान की तरफ़ हाथ उठाकर दीना से कहा,
"देखो, जहाँ तक आँख जाती है वहाँ तक हम लोगों की ज़मीन है. इसमें जो तुम
चाहो ले लो."दीना की आँखें चमक उठीं. धरती एकदम अछूती थी. बस हथेली की तरह
दमदार और मुलायम. काली ऐसी कि बिनौला. और, जहाँ कहीं ज़रा निचान था वहाँ
छाती-छाती भर तरह-तरह की हरियाली छाई थी.सरदार ने अपने सिर की रोयेंदार
टोपी उतार कर धरती पर रख दी और कहा, "यह निशान रहा. यहाँ से चलो और यहीं
आ जाओ. जितनी ज़मीन चल लोगे वह तुम्हारी होगी."दीना ने भी रुपए निकाले और
गिनकर टोपी पर रख दिए. फिर उसने अपना कोट उतार डाला, धोती को कस लिया.
