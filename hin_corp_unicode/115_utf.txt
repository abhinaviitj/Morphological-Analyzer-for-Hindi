<शोचिअल् श्चिएन्चे><ठेद्ट् भोओक्><ईक्बल् णरयन्><१९८९><ण्.छ्.ऐ.ष्.ठ्.><णेत् ढेल्हि><६ - ९><णर्यन्म् ई-शर्कर् खे आन्ग् - ठ्ध्ठ् - औ>

विभिन्न राजनीतिक व्यवस्थाओं में विधायिका के नामों के बारे में एकरूपता
नहीं है. इसको अनेक नामों से जाना जाता है, जैसे संयुक्त राज्य अमेरिका
में "काग्रेस", जापान में "डायट", ब्रिटेन में "पार्लियामेण्ट" तथा भारत
में "संसद". विधायिका के प्राय: दो रूप हैं. एक सदनीय तथा द्विसदनीय.
द्विसदनीय विधायिका में निम्न सदन के लिए लोकप्रिय नाम सभा है.
कार्य
विधायिका के कार्य उस सिद्धांत पर निर्भर होते हैं जिस पर उसका गठन होता
है. मोटे तौर पर विधायी नीति के निर्माण में तीन प्रणालियों का प्रचलन
है. स्वेच्छाचारी शासक या राजा या नौकरशाही सरकार विधायिका को परामर्शी
निकाय के रूप में रख सकती है. उदाहरण के लिए १९वीं शताब्दी में भारत में
विधान परिषदें पूर्णतया कार्यपालिका के अधीन थीं दूसरी ओर, संसदीय सरकार
में कार्यपालिका विधायिका के अधीन रहती है. सरकार के कार्यकलापों के लगभग
प्रत्येक क्षेत्र में विधायिका की इच्छा सर्वोपरि होती है. ऐसी व्यवस्था
ब्रिटेन और फ्रांस में है. कुछ शासन प्रणालियों में कार्यपालिका और
विधायिका के बीच शक्ति का संतुलन भी संभव हो सकता है. ऐसी सरकारों में
कोई एक प्राधिकार इस प्रकार दिया जाता है कि उससे दूसरे अंग के प्राधिकार
पर नियंत्रण बना रहे. संयुक्त राज्य अमरीका में यही स्थिति है. संयुक्त
राज्य अमरीका की विधायिका (कांग्रेस) कार्यपालिका पर प्रत्यक्ष रूप से
नियत्रण नहीं रख सकती और न ही वह अकेल संविधान में संशोधन कर सकती है.
विधायिका का मुख्य कार्य देश के लिए कानून बनाना, अनुपयुक्त कानूनों को
निरस्त करना और उन्हें समय की आवश्यतानुसार बदल कर सुधारना है. यही नहीं,
विधायी निकाय कर लगाने के अधिकार का भी प्रयोग करते हैं. वे धन जुटाने के
तरीके, जुटाए जाने वाले धन की राशि तथा उसे खर्च करने के ढंग के संबंध
में निर्णय करते हैं. वित्त और कुछेक प्रकरणों में विधायिका वित्तिय
नियंत्रण द्वारा तथा आवश्यकतानुसार मंत्रियों पर नियंत्रण के माध्यम से
कार्यपालक अंग की घरेलू और विदेशी नीतियों पर भी नियंत्रण रखती है.
संसदीय सरकारों में विधायिका प्रश्नों, स्थगन प्रस्तावों, वित्तीय
कटौतियों और अविश्वास आदि के माध्यम से कार्यपालिका को नियंत्रित करती
है. चुनावों में हार-जीत का फैसला करवाने, अपनी कार्यविधि तय करने और
महाभियोग-न्यायालय के रूप में काम करने के अपने अधिकारों द्वारा
विधायिकाएँ कुछ न्यायिक कार्यों को भी निष्पादित करती हैं.
इस प्रकार विधायिका के सबसे महत्वपूर्ण कार्य विभिन्न क्षेत्रों से
संबंधित हैं:
विधि-निर्माण क्षेत्र, जैसे (क) कानून बनाना, (ख) संविधान में संशोधन
करना, (ग) अध्यादेशों का अनुमोदन करना इत्यादि.
वित्तीय क्षेत्र, जैसे राष्ट्र के आय-व्यय का अभिरक्षण,
कार्यपालिका तथा न्यायपालिका के प्रधानों के निर्वाचन/चयन में भाग लेना,
कार्यपालिका के कार्यकलापों की देख-रेख और नियंत्रण (यद्यपि विधायिका
कार्य-~पालिका के कार्यों में सीधे भाग नहीं लेती),
न्यायिक कार्यों का निष्पादन,
प्रतिनिधित्व संबंधी कर्त्तव्यभार-अर्थात् नीचे से उठने वाली मांगों को
दिशा देना और ऊपर के स्तरों से सूचना तथा ब्यौरा उपलब्ध कराना, तथा
अन्य विविध कार्य.
आधुनिक राज्यों में सरकार के कार्य अत्यन्त जटिल और विस्तृत हो गए हैं
अर्थात सरकार के काम बहुत बढ़ गए हैं. परिणामस्वरूप विधायिका का कार्य
क्षेत्र भी व्यापक हो गया है. परन्तु विधायिका के लिए बढ़ते काम के दबाव
को झेलना कठिन हो गया है. अत: ब्रिटेन जैसे उन्नत देशों में भी विधायिका
अपनी शक्ति या अधिकार को प्रशासनिक निकायों को सौप देती है. फिर भी,
विधायिका की जन प्रधिनिधित्व की भूमिका इतनी अधिक महत्वपूर्ण है कि इससे
सरकार की नीति को प्राधिकृत अथवा अनुमोदित होने की वैधता प्राप्त हो जाती
है.
प्रत्यक्ष विधि-निर्माण की पद्धतियाँ
जनता द्वारा प्रत्यक्ष विधिनिर्माण संबंधी आंदोलन के दो आधार है: पहला
सैद्धांतिक और दूसरा व्यावहारिक. सैद्धांतिक तर्क यह है कि संपूर्ण सत्ता
जनता में है, इसलिए कानून बनाने में जनता को ही सीधे भाग लेना चाहिए.
व्यावहारिक तर्क यह है कि विभिन्न क्षेत्रों में जनता विधायिका से निराश
हो चुकी है, इसलिए जनता को उसके कामकाज को अपने हाथों में लेकर बिना किसी
हस्तक्षेप के स्वयं कानून बनाने चाहिए. इसके अतिरिक्त अधिकांश राज्यों
में दलीय अनुशासन इतना कठोर हो गया है कि व्यक्ति की प्रतिनिधित्व करने
की क्षमता बिल्कुल खत्म हो गई है. विधिनिर्माण में जनता के प्रत्यक्ष
हस्तक्षेप के लिए तीन लोकतंत्रीय पद्धतियां हैं. ये हैं: परिपृच्छा, पहल
और प्रत्याह्वान (वापस बुलाना). स्विट्जरलैंड और संयुक्त राज्य अमरीका के
कुछ राज्यों में मतदाताओं को परिपृच्छा के माध्यम से यह अधिकार प्राप्त
है जिसके माध्यम से वे विधायिका में प्रस्तुत विधेयक की समीक्षा, उसके
कानून बनाने से पहले कर सकते हैं. स्विट्जरलैंड में "पहल" का अधिकार भी
लोकप्रिय है और अपने प्रतिनिधियों द्वारा पारित कानून के लिए सुझाव
प्रस्तुत करने का जनता को अधिकार प राप्त है. संयुक्त राज्य अमरीका के
कुछ राज्यों में प्रचलित प्रत्याह्वान द्वारा जनता को यह अधिकार दिया गया
है कि वह असंतोषजनक कार्य करने वाले प्रतिनिधि को उसके पद की अवधि के
बीतने से पहले वापस बुला सके. इन तीन के अलावा जनमत-संग्रह और नगर सभा के
उपाय भी प्रचलित हैं. जनमत-संग्रह का शाब्दिक अर्थ है, किसी प्रश्न पर
जनता का मत जानना. इसके द्वारा जनमत जानने के लिए किसी सांविधानिक मुद्दे
को जनता के सामने रखा जाता है और उस पर जनता की इच्छा मालूम की जाती है.
नगर सभा संयुक्त राज्य अमरीका के न्यूइंग्लैंड राज्य में प्रचलित है और
इस उपाय द्वारा स्थानीय समुदाय से संबंधित मुद्दों पर विचार-विमर्श करके
जनता द्वारा ही निर्णय लिया जाता है.
सैंद्धांतिक रूप से प्रत्यक्ष विधिनिर्माण के कुछ गुण हैं. इस विधि में
आम नागरिकों को महसूस होता है कि प्रभुता या सर्वोच्च प्राधिकार वास्तव
में उन्हीं के पास हैं. उदाहरण के लिए, परिपृच्छा से यह सुनिश्चित हो
जाता है कि अधिकांश मतदाताओं के विरोध करने पर कोई विधेयक कानून नहीं बन
सकता. यदि विधायिका कुछ अच्छे कानून बनाने की जरूरत के प्रति उदासीनता
दिखाती है, तो जनता का एक वर्ग पहल के अधिकार द्वारा कानून बनवा सकता है.
इन दोनों ही उपायों में ऐसी स्थिति उत्पन्न हो जाती है कि मतदाता
व्यक्ति विशेष पर ध्यान न देकर प्रस्तावित कानूनों पर शांत मन से विचार
कर सकता है.
आम चुनावों में मतदाता उम्मीदवार के व्यक्तित्व और उसकी नीतियों और
कार्यक्रमों के बीच कभी-कभी अंतर करने में कठिनाई अनुभव करते हैं. यह भी
देखा गया है कि परिपृच्छा में मतदान करने वाले व्यक्तियों की संख्या
प्राय: कम होती है इस प्रकार मतदान में भाग न लेने वाले जन समूह के आकार
को देखते हुए यह जानना कठिन हो जाता है कि क्या उठाए गए मुद्दे पर कोई
जनमत है भी. साथ ही, सामने लाए गए जटिल सुझावों या प्रस्तावित कानूनों पर
मतदान करना कई लोगों के लिए वास्तव में कठिन होता है. यहाँ तक कि अच्छी
जानकारी और योग्यता वाले नागरिक भी बैंकिंग, मुद्रा, सीमा-शुल्क, किसी
उद्योग के राष्ट्रीकरण आदि जैसे उलझे विषयों पर प्रस्तावित कानूनों में
निहित अर्थ बहुत कम समझ पाते हैं. साथ ही, अधिकांश मतदाता विधिनिर्माण के
सिद्धांत विशेष पर ही सहमति प्रकट कर पाते हैं, अर्थात वे किसी सिद्धांत
के व्यावहारिक पक्ष को नहीं समझ पाते है, इसके लिए तो विशेष जानकारी
आवश्यक है. इसके अतिरिक्त, सामान्य मतदाता सामाजिक महत्व के अधिकांश
प्रश्नों पर राय कायम करने की न इच्छा रखता है और न पर्याप्त साहस.
प्रत्यक्ष विधिनिर्माता की वकालत करने वालों का कहना है कि परिपृच्छा तथा
पहल विधायिका के दोषों को सुधारते हैं ताकि वह भ्रष्ट आचरण न कर सके तथा
जनादेश की अवज्ञा न करे. मतदाताओं पर भी आम तौर पर अखबारों और जनता के
बीच दिए गए भाषणों का प्रभाव पड़ता है. परन्तु यह आवश्यक नहीं है कि इन
अखबारों और भाषणों का दृष्टिकोण विवेकपूर्ण हो. सच बात तो यह है कि
मतदाताओं के नैतिक तथा बौद्धिक स्तर को ऊपर उठाकर ही विधायिका के दोषों
को दूर किया जा सकता है. केवल प्रत्यक्ष विधिनिर्माण द्वारा यह लक्ष्य
प्राप्त नहीं किया जा सकता. कुछ वर्गों अथवा समूहों के प्रयास से विधयिका
के सदस्यों की तुलना में अधिकांश मतदाताओं को गुमराह किया जा सकता है.
इसके विपरीत प्रत्यक्ष विधिनिर्माण के विरोधियों का तर्क है कि अगर
प्रस्तावित कानून को स्वीकृत या अस्वीकृत करने का अंतिम अधिकार आम लोगों
को दे दिया जाए तो विधायिका में दायित्व की भावना घट जाएगी. यदि राज्य
छोटा हो और मतदाता प्रबुद्ध हो, तो परिपृच्छा और पहल बहुत उपयोगी सिद्ध
हो सकते हैं. भारत एक बड़ा देश है और यहाँ आम जनता में निरक्षरता तथा
अज्ञान फैला है, इसलिए यहाँ परिपृच्छा और पहल की शुरूआत करना कठिन है.
साथ ही, भारत में निर्वाचक मण्डल का आकार विशाल है. इस कारण वित्तीय तथा
प्रशासनिक दृष्टि से इन पद्धतियों या उपायों का प्रयोग यदि असंभव नहीं तो
बहुत कठिन अवश्य है.
द्विसदनीय तथा एक सदनीय प्रणालियाँ
अधिकांश देशों में विधायिका के दो सदन होते है. इस व्यवस्था को द्विसदनीय
प्रणाली कहते हैं. यह प्रणाली भारत, ब्रिटेन, सोवियत संघ, अमरीका आदि
देशों में प्रचलित है. इसके विपरीत चीन, नेपाल, चेकोस्लोवाकिया आदि कुछ
ऐसे देश हैं, जहाँ विधायिका में एक सदन ही है. ऐसी व्यवस्था को एक सदनीय
प्रणाली कहा जाता है.
मध्यकालीन विधायिकाओं में कहीं-कहीं तीन, चार या पाँच सदन होते थे जिममें
प्रत्येक सदन समाज के किसी वर्ग या जागीर का प्रतिनिधित्व करता था.
चौदहवीं शताब्दी के मध्य में ब्रिटिश संसद को दो सदनों यानी हाउस आफ
लार्डस तथा हाउस आफ कामन्स में बांटा गया था. ब्रिटेन में सांविधानिक
सरकर की सफलता ने विभिन्न देशों को द्विसदनीय प्रणाली की उपयोगिता के
बारे में आश्वस्त किया है. यदि संघीय राज्य हो तो द्वितीय सदन के पक्ष
में एक विशेष तर्क दिया जा सकता है कि पहला या निम्न सदन संपूर्ण संघ की
जनसंख्या का प्रतिनिधित्व करता है और द्वितीय या उच्च सदन संघीय सिद्धांत
अथवा संघ के अंतर्गत राज्यों की इच्छा को मूर्त रूप देता है.
संसार के अधिकांश एकात्मक राज्यों ने भी द्विसदनी प्रणाली को इसलिए
अपनाया है क्योंकि इसके कई लाभ है. दूसरे सदन की मौजूदगी एक ही सदन
द्वारा जल्दबाजी में और बिना अच्छी तरह से सोचे-विचारे कानून बनाने की
प्रवृति पर रोक लगाती है. दूसरा सदन रहने पर किसी प्रस्तावित कानून के
प्रस्तुत किए जाने और कानून का रूप लेने के बीच समय बढ़ जाता है और इस
तरह सोचने-विचारने और समझने-बूझने के लिए पर्याप्त समय मिल जाता है.
विधेयक के कानून बनने में निर्धारित प्रक्रिया के अनुसार जो समय लगता है,
यह समय उसके अतिरिक्त होता है. विधेयक के प्रथम वाचन, द्वितीय वाचन,
समिति अवस्था में अच्छी छानबीन विशेष रूप से जब यह किसी चयन समिति के
सुपुर्द किया गया हो. कभी-कभी जनमत जानने के लिये विधेयक के परिचालन यानी
प्रसार और तृतीय वाचन के कारण विचार-विमर्श तथा विश्लेषण के लिए पर्याप्त
समय मिल जाता है.
यह तर्क भी दिया जाता है कि द्वितीय सदन प्रथम सदन की निरंकुशता से
व्यक्ति की रक्षा करता है. कहा जाता है कि द्वित्तीय सदन का अस्तित्व
स्वतंत्रता बनाए रखने की गांरटी है क्योंकि एक सदनीय प्रणाली में बहुमत
प्राप्त दल अन्य किसी संस्था के परामर्श की बाध्यता न रहने के कारण, अपनी
शक्ति का दुरुपयोग करके कार्यपालिका तथा न्यायपालिका की शक्तियों पर
एकाधिकार रखने की कोशिश कर सकता है.
