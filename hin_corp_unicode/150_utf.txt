<शोचिअल् श्चिएन्चे><फ्स्य्च्होलोग्य्><शुरेन्ड्रनट्ह् ठ्रिपट्हि><फ्रटिब्ह आउर् शर्जनट्मक्ट><१९८०><ंअच्मिल्लन्><णेत् ढेल्हि><२६ टो ३०><२२४०><ठ्रिपट्हि-फ्रटिब्ह आउर् शर्जन>

सर्जनात्मकता की आवश्यकता और स्वरूप
सर्जनात्मकता मानव के चिंतन की एक श्रेष्ठ उपलब्धि है. इसी के आधार पर हम
आज की वैज्ञानिक और तकनीकी प्रगति को प्राप्त कर सके हैं. एक समय था जब
मानव का जीवन एक जंगली प्राणी के समान था, जहां साधन-सुविधा और सुरक्षा
दोनों का अभाव था. जैसे जैसे मानव ने भिन्न भिन्न औजारों का निर्माण
किया, नए नए आविष्कार किए, वैसे वैसे उसके जीवन में परिवर्तन आया और
इन्हीं के परिणामस्वरूप वह आधुनिक सभ्यता को प्राप्त कर सका. इन सबके
पीछे सर्जनात्मक शक्ति ही थी जो मानव को आज के जीवनस्तर तक लाई.
सर्जनात्मकता हमारे जीवन को सुखी और संपन्न बनाती है. वह आविष्कारक,
अन्वेषक, लेखक या वैज्ञानिक जैसे कुछ विशिष्ट व्यक्तियों तक ही सीमित
नहीं है. एक सामान्य व्यक्ति जो किसी साधारण धंधे, बढ़ईगीरी या सुनारी
में लगा हुआ है वह भी सर्जनात्मक शक्ति द्वारा अपनी बनाई हुई चीजों में
नवीन गुण, नवीन सौंदर्य उत्पन्न कर सकता है. किंतु सर्जनात्मकता के स्तर
में अंतर होगा. एक महान वैज्ञानिक जिस स्तर पर कार्य करता है वही स्तर उस
व्यक्ति का नहीं होगा जो किसी नए और आकर्षक फर्नीचर का निर्माण कर रहा
है. किंतु दोनों प्रकार के कार्य सर्जनात्मकता के अलग अलग रूप हैं. जैसा
आगे बताया जाएगा, सर्जनात्मकता का कार्य किसी वस्तु को अधिक अच्छा,
संपन्न, फलदायी और उपयोगी बनाना है. बच्चे भी सर्जनात्मक हो सकते हैं या
यों कहना चाहिए कि सर्जनात्मक क्रिया का अनुभव कर सकते हैं. यह अनुभव
उनमें एक सर्जनात्मक अभिवृत्ति विकसित करने में सहायक होगा. उनके मन में
यह विश्वास दृढ़ होगा कि मानव अपनी सूझबूझ से प्रत्येक समस्या को हल करने
के उपाय निकाल सकता है और ये उपाय किसी सीमा तक संतोषप्रद हो सकते हैं.
वह यह भी मानेगा कि प्रत्येक वस्तु संस्था, या संगठन में सुधार की
गुंजाइश होती है; गरीबी और दुख को कम किया जा सकता है और जीवन को अधिक
सुखद बनाया जा सकता है; ज्ञान की कोई सीमा नहीं है और यदि खोज की जाए तो
नए ज्ञान का सर्जन किया जा सकता है तथा नई सूझबूझ पाई जा सकती है. इसके
विपरीत वह व्यक्ति होगा जो समस्याओं का सामना करने के स्थान पर पलायन का
मार्ग अपनाता है, अपनी असफलताओँ का दोष दूसरों के ऊपर मढ़ता है; अपने
उत्तरदायित्व को दूसरों के कंधों पर डालने की कोशिश करता है और न केवल
स्वयं दुखी रहता है किंतु अपने संपर्क में आनेवालों को भी परेशान करता
है.
वैज्ञानिक और औद्योगिक प्रगति के कारण हमारे जीवन में तेजी से परिवर्तन आ
रहा है. हम तीव्र परिवर्तन के कारण नए सामंजस्य, नई आदतों, नए विचारों की
आवश्यकता पड़ती है. ऐसा पहले नहीं था. गांवों में जीवन बिना किसी विशेष
परिवर्तन के, चलता चला आ रहा था. उसमें पुत्र पिता के पदचिह्नों पर चलता
था. हमारे देश का मुख्य धंधा खेती रहा है. हजारों वर्षों से जो खेती का
तरीका चला आ रहा था उसमें कोई विशेष परिवर्तन नहीं हुआ था. अब सब बदल रहा
है. जो किसान नए तरीके नहीं अपनाता, रासायनिक खाद, संकरबीज और सिंचाई के
नए तरीकों की ओर ध्यान नहीं देता, वह गरीब रह जाएगा. होसकता है कि वह
भरपेट भोजन भी प्राप्त न कर सके और कष्टमय जीवन व्यतीत करता रहे. दूसरी
ओर उसके अन्य साथी, जिनमें नए विचारों के प्रति अधिक ग्रहणशीलता है, उस
ज्ञान का लाभ उठा सकेंगे जो विज्ञान और कृषि के अनुसंधानों ने हमारे
सामने प्रस्तुत किया है. नए विचारों के प्रति ग्रहणशीलता भी सर्जनशील
व्यक्तियों का एक गुण है. सभी व्यक्ति नया सर्जन नहीं कर सकते, किंतु सभी
में इस ग्रहणशीलता का विकास किया जा सकता है. जिस प्रकार कृषि में
परिवर्तन हुआ उसी प्रकार जीवन के अ न्य जीवन के क्षेत्रों में भी
परिवर्तन हो रहा है. चाहे व्यक्ति दर्शक ही रहे, चाहे सक्रिय कार्यकर्ता
बन जाए, उसकी आंखों के आगे उसका पर्या-~वरण बदल रहा है, जिस जीवन का वह
अभ्यस्त था, उसका रूप परिवर्तित हो रहा है. इस प्रकार की बदलती हुई
परिस्थितियों में यदि व्यक्ति केवल परंपरागत विधियों को ही अपनाता रहा तो
उसके सामने नई समस्याएं आएंगी जिनका समाधान वह नहीं कर सकेगा.
जैसे जैसे स्वचालित मशीनों का विकास होता है, पर्यावरण में परिवर्तन आता
है और नई समस्याएं उठती हैं. नई समस्याएं इससे भी उठती हैं कि सरकार की
निति में परिवर्तन होता है. जैसे जैसे व्यक्ति की आयु बढ़ती है उसे कुछ
ऐसी समस्याओं का सामना करना पड़ता है जो सभी के सामने आयु के भिन्न भिन्न
स्तरों पर आती हैं. इन समस्याओं के समाधान के लिए सर्जनात्मकता और
सर्ज-~नात्मक अभिवृत्ति दोनों महत्वपूर्ण हैं.
हमारे देश के सामने विकट समस्याएं हैं. एक ओर अत्यधिक गरीबी और दूसरी ओर
बढ़ती हुई विशाल जनसंख्या. इनका हल निकालना हमारे देश की सर्जनात्मक
प्रतिभा पर निर्भर करता है. हमें, उद्योग, आर्थिक व्यवसाय में परिवर्तन
करना है जिससे हम अपने देश की साधारण जनता को वे सुविधाएं दे सकें जो
वैज्ञानिक और तकनीकी प्रगति ने संभव बना दी हैं.
प्रत्येक देश की समस्याएं अन्य देशों से भिन्न होती हैं. गरीब और
अविक-~सित देशों की समस्याएं विकसित और संपन्न देशों की समस्याओं से
भिन्न होती हैं. जो कार्यप्रणाली विकसित देशों में सफलतापूर्वक उपयोग में
लाई जा रही हैं आवश्यक नहीं कि वे गरीब देशों में भी सफल हों. इस ओर गुनर
मिर्डल ने अपनी पुस्तक `एशियन ड्रामा' में संकेत किया है. आवश्यकता इस
बात की है कि हम अपनी समस्याओं का हल अपने देश की परिस्थितियों के संदर्भ
में सोचें. हमें ऐसे विचारकों की आवश्यकता है जो हमारे देश के लिए
उपयुक्त उपाय निकाल सकें. शिक्षा के क्षेत्र में इसका एक अच्छा उदाहरण
महात्मा गांधी के चिंतन में मिलता है. बुनियादी शिक्षा योजना उस समय की
परिस्थितियों को देखते हुए सर्वोत्तम शिक्षा योजना थी. गांधीजी के बाद उस
प्रकार के विचार शिक्षा में नहीं मिले. अत: देश में आवश्यकता ऐसे
विचारकों की है जो समस्याओं के हल करने के लिए घिसी-पिटी प्रणालियों का
ही सहारा न लें बल्कि जिनमें वतमान परि-~स्थितियों को समझने की और भविष्य
में आनेवाली कठिनाइयों को ध्यान में रख-~कर ऐसे हल निकलने की क्षमता हो
जो देश और काल के अनुरूप हों. क्या हमें ऐसे विचारक मिल सकते हैं जो
अनूठी समस्याओं के अनूठे हल निकाल सकें? इसका कुछ उत्तरदायित्व शिक्षक पर
है. उसका कार्य हो जाता है: सर्जनात्मक प्रतिभा का पता लगाने और उसे
प्रोत्साहित करके उसके विकास में योग देना.
सर्जनात्मकता की परिभाषा
सर्जनात्मकता क्या है? यह मनोवैज्ञानिकों के बीच एक विवाद का प्रश्न रहा
है और अभी तक उसकी कोई ऐसी परिभाषा नहीं दी गई है जो सभी को मान्य हो.
सर्जनात्मकता के दो मुख्य पहलू हो सकते हैं. एक तो सर्जन की प्रक्रिया-और
दूसरी सर्जन की उपलब्धि. सर्जन प्रक्रिया के बारे में कोई एक निश्चित मत
नहीं है. किंतु उपलब्धि का वर्णन करना सरल है. हम कह सकते हैं कि यदि
अमुक प्रकार की उपलब्धि हो तो वह सर्जन प्रक्रिया की द्योतक होगी.
उपलब्धि को आधार मानकर स्टाइन (१९६०) ने सर्जनात्मकता की परि-~भाषा दी
है. उनके अनुसार कोई प्रक्रिया तब सर्जनात्मक कहलाएगी `जब उससे कोई नई
परिणति हो,जिसे किसी समय पर कोई जनसमूह धारणीय या उपयोगी या संतोषप्रद
स्वीकार करें.'
इस परिभाषा के अनुसार उपलब्धि में नवीनता और उपयोगिता दोनों होनी चाहिए.
केवल नवीनता लाना सरल है. प्रतिवर्ष कारखानों से मोटर, टाइप-~राइटर,
कैमरा आदि के नए माडल निकाले जाते हैं, किंतु यह संदेहास्पद है कि कोई
कारखाना प्रतिवर्ष पिछले वर्ष के माडल से अधिक अच्छा माडल बनाता या बना
सकता है. जो थोड़े बहुत परिवर्तन किए जाते हैं वे केवल ग्राहक के अंह को
संतुष्ट करने के लिए होते हैं कि मेरे पास नवीनतम माडल है. मशीन के कार्य
में कोई विशेष उन्नति नहीं होती. इसलिए ऐसे माडल की एक सर्जनात्मक
उपलब्धि नहीं माना जा सकता. नवीनता के साथ साथ उपयोगिता भी होनी चाहिए.
उपयोगिता का एक विस्तृत अर्थ लेना चाहिए. ज्ञान का विस्तार भी
सर्जनात्मकता का एक रूप है. घिसेलिन (१९६३) ने कहा है: `सर्जनात्मक
उप-~लब्धि का माप वह सीमा है जिस सीमा तक यह उपलब्धि हमारी समझ के जगत को
पुनर्गठित करती.' इस प्रकार उपयोगिता केवल दैनिक जीवन में काम आने वाली
वस्तुओं तक ही सीमित नहीं है, अपितु ज्ञानवर्धन का उपकरण भी है. इसके साथ
साथ जो भी हमें कलात्मक आनंद दे वह भी एक प्रकार से उपयोगी है. इस-~लिए
कलात्मक सर्जन भी उपयोगिता के अंतर्गत आ जाता है. उपयोगिता और नवीनता का
निर्णय कौन करेगा? अक्सर ऐसा होता है कि व्यक्ति के जीवनकाल में उसके
सर्जन को नहीं पहचाना जाता. इसलिए स्टाइन ने अपनी परिभाषा में कहा है कि
किसी निश्चित समय पर कोई जनसमूह किसी परिणति (या कृति) को यदि मान्यता दे
तो वह सर्जनात्मक मानी जाएगी.
टारेन्स ने सर्जनात्मकता की परिभाषा प्रक्रिया को ही ध्यान में रखते हुए
दी है. उनके अनुसार, सर्जनात्मकता समस्याओं, कठिनाइयों, ज्ञान के बीच
अंतरालों, अप्राप्त तत्वों, विस्वरताओं, इत्यादि के प्रति संवेदनशील
होने; कठिनाई को पहचानने; समाधानों को ढूंढ़ने अटकल लगाने, या कमियों के
प्रति परिकल्पनाओं को निर्मित करने; इन परिकल्पनाओं का परिक्षण और
पुनर्परीक्षण करने और संभवतया इनमें संशोधन करके परीक्षण करने; और अंत
में परिणाम सूचित करने की प्रक्रिया है. इस परिभाषा में एक प्रकार से
टारेन्स ने सर्जनात्मक प्रक्रिया की अवस्थाएं बताई हैं. इन अवस्थाओं में
और डिवी द्वारा समस्या-~समाधान की अवस्थाओं में कोई विशेष अंतर
दृष्टिगोचर नहीं होता. यदि हम मान भी लें कि मोटे तौर पर दोनों में कोई
अंतर नहीं है तो प्रश्न उठता है कि वह कौन सी प्रक्रिया है जिनके कारण एक
व्यक्ति तो नवीन और मौलिक परिणाम पर पहुंचता है परंतु दूसरा साधारण और
पूर्वपरिचित समाधान के आगे नहीं बढ़ पाता.
मैडनिक (१९६४) ने सर्जनात्मकता की एक परिभाषा दी है जो सर्जनात्मक
प्रक्रिया की विशेषता का वर्णन करती है. मैडनिक के अनुसार `सर्जनात्मक
चिंतन साहचर्य के तत्वों के बीच नए संयोजन निर्मित करना है, ऐसे संयोजन
जो किसी विशिष्ट आवश्यकता की पूर्ति करते हों, या किसी प्रकार उपयोगी
हों. नए संयोजन के तत्वों के बीच जितनी दूरी होगी, प्रक्रिया या समाधान
उतना ही सर्जनात्मक होगा.'
इस परिभाषा में प्रक्रिया और उपलब्धि दोनों सम्मिलित हैं. सर्जनात्मक
प्रक्रिया ऐसी प्रक्रिया है जो दो असंबंधित और दूरस्थ तत्वों को मिलाती
है, और इन तत्वों के मिलने से जो उपलब्धि होती है वह उपयोगी होती है.
व्यक्ति पाग-~लपन में या नशे में असंबंधित तत्वों के बीच संबंध स्थापित
कर सकता है, किंतु इनकी कोई उपयोगिता नहीं होगी, इसलिए ये सर्जनात्मक
नहीं कहे जा सकते. मेडनिक की परिभाषा समझने के लिए कोई एक समस्या उदाहरण
के रूप में ली जा सकती है. मान न लीजिए हमारे सामने समस्या है अधिक अन्न
उपजाने की. उपज बढ़ाने के संबंध में जो साधारण विचार आएंगे वे हैं खाद,
सिंचाई, मिट्टी, बीज इत्यादि के. ये अन्न उपजाने के सामान्य साहचर्य के
तत्व हैं. यदि कोई व्यक्ति इनसे हटकर सोचता है, जैसे रेगिस्तान या समुद्र
का उपयोग अन्न उपजाने के लिए करना--तो यह एक दूरस्थ साहचर्य होगा, और यदि
इसकी उपयोगिता भी दर्शाई जा सके तो यह सर्जनात्मक विचार माना जाएगा. जिस
व्यक्ति का चिंतन साधारण साहचर्य में ही जकड़ा हुआ है वह दूरस्थ तत्वों
के बीच साहचर्य स्थापित करने में पर्याप्त सफल नहीं होगा और इसलिए उसकी
सर्जनशीलता सीमित रहेगी.
क्यूवे (१९६७) के विचार भी मेडनिक के समान हैं. उनके अनुसार सर्जना-~त्मक
प्रक्रिया के दो भाग हैं. प्रथम को वह कहते हैं `कागिटो' जिसका अर्थ है
हिलाना और दूसरे को कहते हैं `इंटेलिजो' जिसका अर्थ है चयन करना. जब हम
कई विचारों को विभिन्न प्रकार से मिलाते हैं जैसे उन्हें हिला रहे हों तो
उनसे नए नए संयोजन प्राप्त होते हैं और फिर हम उपयुक्त संयोजन को छांट
लेते हैं.
सर्जनात्मकता के स्तर
घिसेलिन (१९६३) के अनुसार सर्जनात्मकता के दो स्तर होते है: प्राथमिक और
द्वितीयक. प्राथमिक सर्जनात्मकता में नए तत्वों द्वारा या महत्व के नए
क्रम द्वारा, या दोनों के द्वारा सामान्य अवबोध में मूलभूत परिवर्तन हो
जाता है. यह नए ज्ञान का रूप ले सकता है जो पुराने ज्ञान को पूर्ण या
आंशिक रूप से प्रतिस्थापित कर दे. आइंस्टाइन का सापेक्षता का सिद्धांत
प्राथमिक सर्जन का एक उदाहरण है.
सर्जनात्मकता की इससे नीचे की अवस्था है ज्ञान के किसी क्षेत्र को और
अधिक विकसित करना. जैसे, बिने की बुद्धि परीक्षा को टार्मन ने अधिक
परिष्कृत करके बिने के कार्य को आगे बढ़ाया. इस प्रकार बुद्धिमापन के
क्षेत्र में बिने और टार्मन क्रमश: प्राथमिक और द्वितीयक सर्जनात्मकता को
व्यक्त करते हैं.
इसी प्रकार के विचार आइसनर (१९७१) के हैं. उन्होंने चार प्रकार की
सर्जनात्मकता बताई हैं: (१) सीमाओं को आगे बढ़ाना (बाउंडरी पुशिंग), (२)
आविष्कार करना (इंवेंटिंग), (३) सीमाओं को तोड़ना (बाउंडरी ब्रेकिंग), और
(४) कलात्मक समन्वय (इस्थेटिक आरगनाजिंग).
सीमाओं को आगे बढ़ानेवाला व्यक्ति विचारों तथा वस्तुओं के नए उपयोग या नई
परिभाषा प्रस्तुत करता है.
सीमाओं को तोड़ने वाला व्यक्ति समकालीन मान्यताओं के मूलभूत आधारों की
वैधता के प्रति प्रश्न उठाता है या उनको त्याग करके वास्तविकता को नया
रूप देता है. जैसे कोपरनिकस जिन्होंने पृथ्वी सूर्य के चारों ओर घूमती
है, यह सिद्धांत बताया, हार्वे जिन्होंने रक्त संचार का पता लगाया, और
फ्रायड जिन्होंने यह पूछ-~कर कि हम क्यों भूलते हैं? अचेतन मन का और दमन
की प्रक्रिया का पता लगाया.
अविष्कार में व्यक्ति प्रस्तुत विचारों या वस्तुओं को इस प्रकार मिलता है
कि एक नई वस्तु की रचना होती है.
कलात्मक समन्वय में नवीनता के स्थान पर और सौंदर्य और संतृप्ति पर बल है.
घिसेलिन और आइसनर के विचार इस बात की ओर संकेत करते हैं कि सर्जनात्मकता
एक ही प्रकार की नहीं होती. जिसे आइसनर ने सीमाओं को तोड़ने वाली
सर्जनात्मकता कहा है, उसी को घिसेलिन ने प्राथमिक सर्जनात्मकता बताया है,
और वही सर्जनात्मकता का सर्वोत्तम रूप है. इसके अलावा अन्य प्रकार की भी
सर्जनात्मकता हो सकती है जिसे घिसेलिन ने द्वितीयक कहा है और आइसनर ने,
अधिक विस्तृत विश्लेषण करके जिसके तीन रूप प्रस्तुत किए हैं.
इरविंग ए-टेलर (१९७१) के अनुसार सर्जनात्मकता के पांच स्तर होते हैं.
इनमें पहले दो स्तर सर्जनात्मकता के लिए तैयारी के रूप में हैं. बाद के
तीन स्तरों में सर्जनात्मकता प्रकट होती है.
पहला स्तर है `अनायास अभिव्यक्ति' (एक्सप्रेसिव स्पानटेनिटी) का. यहां
अभिव्यक्ति तो होती है किंतु इस बात पर बल नहीं है कि अभिव्यक्ति में
मौलिकता हो.
दूसरा स्तर है `उत्पादक दक्षता' (प्रोडक्टिव स्किल) का. यहां स्वत:
अभि-~व्यक्ति में शिक्षा और प्रशिक्षण सम्मिलित हो जाते हैं, किंतु यहां
भी आवश्यक नहीं कि उत्पादन में मौलिकता हो.
तीसरा स्तर है `आविष्कारक मौलिकता' का. यहां पर्यावरण के मूर्त तत्वों को
एक नए प्रकार से मिलाया जाता हैं जिससे या तो पुरानी समस्याओं का कोई हल
निकलता है, या नए संबंधों का पता चलता है.
जब व्यक्ति अमूर्त विचारों को लेकर सर्जन करता है, कोई वस्तु निर्मित
करने के लिए नहीं बल्कि अमूर्त चिंतन के क्षेत्र में सर्जन करने के लिए,
तब वह चौथे स्तर पर पहुंचता है. इसे `नवाचारी विविधता' (इन्नोवेटिव
फ्लेक्सबिलिटी) कहा है. यहां कोई एक सर्जनात्मक विचार परिवर्तित होकर एक
स्वतंत्र सर्जनात्मक उपलब्धि के रूप में सामने आता है.
