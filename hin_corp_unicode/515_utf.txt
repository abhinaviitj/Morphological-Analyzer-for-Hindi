<शोचिअल् श्चिएन्चे><ऐडुचटिओन्><षम्स्हकल् फन्डेय्><भ्हरटिय श्हिक्स्ह के विब्हिन्न आअयम्><१९९०><इनोड् फुस्टक् ंअन्डिर्><आअग्र><२४६ टो २५१><२७००><फन्डेय्-भ्हरटिय श्हिक्स्ह के  आअयम्>

प्रभावी शिक्षण-विधि का फल चिन्तन में सुधार की योग्यता का विकास करना
है. अध्यापन में कक्षा का आकार भी महत्वपूर्ण स्थान रखता है. कम छात्रों
की कक्षा में सभी विद्यार्थियों को बोलने तथा अपने विचारों को अभिव्यक्त
करने के अधिक अवसर मिलते हैं. ऐसी स्थिति में शिक्षक-विद्यार्थी में
अच्छे सम्बन्धों का विकास होता है. ऐसी कक्षाओं में विद्यार्थियों को
अधिक सीखने अधिगम कार्य-~व्यापार में भाग लेने की सम्भावना रहती है. इससे
कक्षा में विद्यार्थियों के कार्य बढ़ते हैं जो उनकी चिन्तन-शक्ति को
अग्रसर करने में सहायक होते हैं. हाँ, बड़ी कक्षाओं अर्थात अधिक छात्रों
वाली कक्षाओं में ऐसा नहीं हो पाता.
कक्षा के कमरे में शिक्षार्थी किस सीमा तक प्रयोजनयुक्त व्यवहार करता है,
यह अध्यापक द्वारा उसमें पैदा की जाने वाली अभिव्यक्ति तथा जिज्ञासा पर
निर्भर करता है. व्यवहार में देखा जाता है कि शिक्षार्थी उस अध्यापक के
प्रति अधिक प्रतिक्रिया व्यक्त नहीं करते हैं जिसे वे पसन्द नहीं करते
है. शिक्षक-शिक्षार्थी के अच्छे संवेगात्मक सम्बन्ध बालक को अधिक काम
करने को प्रेरित करते हैं. शिक्षक-शिक्षार्थी एक-दूसरे को किस सीमा तक
स्वीकार करते हैं, पर्यावरण किस प्रकार का है? एक-~दूसरे की आपसी समझ तथा
स्वीकृति श्रेष्ठ प्रेरणा का स्रोत है. अधिगम के इस कार्य-व्यापार में
शिक्षक तथा शिक्षार्थी समान भागीदार है. विद्यार्थियों को श्यामपट पर
बुलाया जाय, उनकी प्रतिभा का लाभ उठाया जाय, बालक केवल निष्क्रिय श्रोता
ही नहीं है. पाठ को प्रभावी बनाने के लिए विद्यार्थी भी कई प्रस्ताव
प्रस्तुत कर सकते हैं, उनका लाभ उठाना चाहिए.
योग्यता, आयु, अनुभव तथा ज्ञान में श्रेष्ठ होने से शिक्षक में
विद्यार्थियों द्वारा नेता माना जाता है तथा उनका स्थान कक्षा में
अधिकारी के रूप में रहता है, कल भी रहता था तथा भविष्य में भी रहेगा. पर
यहाँ महत्त्वपूर्ण यह है कि शिक्षक इस बात को हर समय दिमाग में न रखें.
वह अपना कहना मानने के लिए कक्षा में विद्यार्थियों से कहे या न कहे,
विद्यार्थी तो उसका कहना मानेंगे ही, उसकी बातों को देववाणी समझेगें.
सदियों से शिक्षक का यह स्थान रहा है कि बालक स्वत: ही उसका कहना मान
लेते हैं. इसी के फलस्वरूप शिक्षक-शिक्षार्थी के बीच मधुर सम्बन्धों का
विकास होता है. कुछ शिक्षाविदों के अनुसार शिक्षक नेतृत्व करे, निर्णय ले
तथा छात्र शिक्षकों की आज्ञापालन करें. मूल बात यह है कि शिक्षक कक्षा
में विद्यार्थियों की उतना अधिक अध्यापन कराने के लिए स्वतन्त्र एवं
मुक्त होना चाहिए जितना कि बच्चे पढ़ने के लिए तत्पर हैं. इसी भाँति
शिक्षक को अध्यापन की तथा विद्या-~र्थियों को सीखने के लिए उपयुक्त
स्वच्छन्दतापूर्ण मुक्त वातावरण के चयन की स्वतन्त्रता होनी चाहिए.
सोचने-विचारने की प्रक्रिया में सुधार हो, यह बहुत सीमा तक शिक्षण विधि
पर निर्भर करता है. शिक्षक व्याख्यान विधि से पढ़ाते हैं या स्रोत विधि
से व्याख्यान विधि की अपेक्षा स्रोत विधि में छात्रों की पहल करने की
प्रवृत्ति का लाभ उठाया जा सकता है, इस विधि के माध्यम से उनकी
सोचने-विचारने के क्षेत्र में आत्मनिर्भर बनाया जा सकता है. जबकि
व्याख्यान विधि में बच्चे शिक्षक पर निर्भर रहना सीख जाते हैं.
प्रभावी अधिगम के लिए शिक्षक का इस दृष्टि से भी महत्वपूर्ण स्थान है कि
बालक सीखने के लिए तत्पर भी है या नहीं? यदि बालक स्वयं ही सीखने के लिए
तत्पर नहीं होगा तो शिक्षक के सभी प्रयत्न विफल होंगे. कई बार बिना इच्छा
के ही की टेलीफोन नम्बर याद हो जाते हैं, यह इसी प्रकार का उदाहरण है.
इसके लिए बालक की मनोदशा का ज्ञान शिक्षक को होना चाहिए. यदि बालक ५-७
रोज की अनुपस्थिति के बाद विद्यालय आया है तो पिछले पाठ न समझ पाने से
अगले पाठों में नीरसता का अनुभव करेगा. सीखने के प्रति बालक की सजगता
बालक को सीखने में काफी मदद करती है, सभी मनोवैज्ञानिकों में इस बात पर
मतैक्य है. इसी भाँति की बार शिक्षक के पास भी पाठ-योजनाएँ नहीं होती है.
शिक्षक को यह ज्ञात ही नहीं होता है कि किस स्थिति का कब सामना करना पड़
सकता है. कारण कि उन्होंने शिक्षण की योजना ही नहीं बनाई है. जब शिक्षक
के पास योजना ही नहीं है तो सहायक शिक्षण-सामग्री तैयार करने का तथा
तैयार करके कक्षा में उपयोग करने का प्रश्न ही नहीं उठता. सहायक
शिक्षण-सामग्री का उपयोग करने से दुरूह विषय भी बोधगम्य बन जाते हैं.
ज्ञान को बालक के सामने क्रमबद्ध तरीके से प रस्तुत किया जाय, जिस
प्रकार गणित का प्रश्न, एक के बाद एक पद-क्रम-बार. अन्त-~कथाएँ समय पर
बता कर बालकों के ज्ञान को समृद्ध किया जा सकता है. इससे बालक सजग बन
सकते हैं कि शिक्षक किस समय क्या सन्दर्भ देंगे? कार्टून, ग्राफ, चित्र,
व्यंग्य चित्र विषय को ह्रदयंगम कराने के साथ ही कक्षा के वातावरण को
हल्का-फुल्का बना देते हैं. अधिगम कार्य में दृश्य सामग्री से बालक की
शक्ति व समय बचाया जा सकता है तथा कार्य को अधिक रुचिपूर्ण तथा वैविध्य
बनाने में मदद मिलती है. बच्चों की उच्चारण सम्बन्धी त्रुटियों को टेप
करके, सुनाकर स्वयं बच्चों को जागरुक बनाया जा सकता है. चलचित्र, हास्य
नाटक, चित्रपट, आकाशवाणी, प्रयोगशाला आदि का विद्यालय की शिक्षा में
पूर्ण योगदान होना चाहिए. इससे बच्चे स्वयं अपनी अयोग्यताओं को दूर करने
के लिए कार्यशील हो जायेंगे.
अधिगम के पुनर्बलन या सुदृढ़ीकरण के लिए बच्चों में चरम सीमा की
उत्प्रेरणा का विकास करके शिक्षक निम्न प्रकार से शिक्षार्थी की मदद कर
सकता है:--
सामान्य शब्दावली में किसी काम को करने की तीव्र इच्छा बालक में पैदा कर
देना ही उत्प्रेरणा है. उत्प्रेरक की व्याख्या करते हुए मेक्कॉक का कहना
है कि यह मनुष्य की एक ऐसी आन्तरिक अवस्था है जो उसे किसी दिये गये काम
को करने के लिए प्रेरित करती है, जिस प्रकार भाप इञ्जन को दौड़ने के लिए
मजबूर करती है, उसी प्रकार उत्प्रेरक बालक को क्रियाशील होने के लिए विवश
करता है. अधिक समय तक रहने वाली प्रेरणा में तीव्रता की मात्रा अधिक होती
है तथा वही बालक की सभी इच्छाओं का संचालन एवं नियन्त्रण करती है.
प्रेरणा के प्रभाव से बालक में कार्य करने की शक्ति का संचार होता है.
सीखने वाले बालक की महत्वाकांक्षा जितनी उच्च होगी, उसकी सफलता का स्तर
भी उतना ही उच्च होगा. इस दृष्टि से महत्वकांक्षा का स्तर बहुत
महत्वपूर्ण होता है. यदि कोई विद्यार्थी प्रथम श्रेणी प्राप्त करना चाहता
है तो वह अधिक परिश्रम करता है. परीक्षा से कुछ समय पूर्व व्यायाम, भोजन,
खेल, नींद आदि के प्रति लापरवाही बरतने वाला परीक्षा में सफलता के लिए
तीव्रतम उत्प्रेरित है. इसके विपरीत निम्न महत्वकांक्षा वाले विद्यार्थी
के प्रयत्न निम्न स्तर के होंगे. इस प्रकार उत्प्रेरक तीन प्रकार के
कार्य करते हैं--१. व्यवहार की शक्तिशाली बनाना, २. व्यवहार का चयन करना
तथा ३. व्यवहार का संचालन करना.
आत्मप्रकाशन
बालकों में आत्मप्रकाशन की स्वाभाविक प्रवृत्ति होती है, वे मित्रों में
अपनी प्रतिभा का प्रभाव चाहते हैं, मित्रों में श्रेष्ठ दीखना पसन्द करते
हैं. बालक इसी भावना के वशीभूत होकर कठोर परिश्रम तथा अधिक समय तक मेहनत
करना पसन्द करते हैं. विद्यालय को ऐसे कार्यक्रम आयोजित करने चाहिए जिनसे
बालकों को आत्मप्रकाशन के अवसर मिल सकें तथा उनकी सन्तुष्टि में
अभिवृद्धि हो. उन्हें इससे भी सन्तोष होता है कि संगी-साथी उनकी क्षमता
के प्रति आश्वस्त हो जायँ.
उद्देश्यों का स्पष्ट ज्ञान
उद्देश्यों का स्पष्ट ज्ञान बालकों के प्रयत्नों को शिक्षा-निर्देश देते
हैं. उद्देश्य ही बताते हैं कि बालक अपने प्रयास किस दिशा में करें. इससे
बालकों के व्यवहार का अनुमान लगाया जा सकता है, जो बालक लक्ष्य या
उद्देश्य-प्राप्ति के लिए करते हैं. चिकित्सक बनने का लक्ष्य बनाकर बालक
जीवविज्ञान के अध्ययन में कमरतोड़ मेहनत आरम्भ कर देता है. इस प्रकार
किसी कार्य में प्रेरणा उत्पन्न करने के लिए उसका एक लक्ष्य होना आवश्यक
है. लक्ष्य जितना स्पष्ट होगा, प्रेरणा उतनी ही तीव्र होगी. पाठयक्रम
बालकों की आयु, क्षमता, योग्यता, रुचि के अनुसार रखा जाय. यदि इन बातों
का ध्यान रखा गया तो बालक को सफलता नहीं मिलेगी तथा बालक में भग्नाशा
फैलेंगी. बिना लक्ष्य के किया गया काम अधिक महत्वपूर्ण नहीं होता. अत:
प्रयोजन या लक्ष्य के स्पष्ट था निश्चित होने पर बालक को बहुत ही
शक्तिशाली प्रेरणा मिलती है.
सक्रिय सहभागिता
अधिगम कार्यव्यापार में शिक्षार्थी को भागीदार बनाने से वे अच्छा काम
करते हैं. स्कूल के जिन कार्यो में छात्रों को भागीदार नहीं बनाया जाता,
वे एकांगी रह जाते हैं. सक्रिय सहभागिता की भावना कार्य को अर्थपूर्ण तथा
उत्प्रेरक बना देती है. आत्मसन्तुष्टि से शक्ति का संचार होता है, उनमें
रुचि जागृत होती है लगन व उत्साह के साथ वे काम करने को तत्पर रहते हैं.
विद्यालय का इस प्रकार का वातावरण अधिगम को सुगम व सरल बनाता है.
सहगामी क्रियायें
सहगामी क्रियायें भी अधिगम को स्थायी बनाने का एक महत्वपूर्ण साधन हैं.
ऐसे कामों में बालकों को व्यस्त रह कर सीखने का अवसर मिलता है.
सरस्वती-~यात्राएंॅ, वन-भ्रमण, साहित्य के श्लाघा के लिए मदद करते हैं.
ऐतहासिक स्थान की यात्रा इतिहास के ज्ञान को स्थायी बनाती है, स्थान पर
प्रयत्क्ष सीखना मिलता है, स्थान से सम्बन्धित वाद-विवाद करके बालक
विचारों में स्पष्टता प्राप्त करते हैं. विज्ञान क्लब भी इसी प्रकार का
उदाहरण है. इन कामों में सक्रिय भाग लेकर शिक्षार्थी सीखने के लिए
उत्प्रेरणा पाता है. यही कारण है कि विद्यालयों में कई प्रकार की सहगामी
प्रवृत्तियाँ संचालित की जाती हैं तथा विद्यार्थियों से अपेक्षा की जाती
है कि वे अपनी रुचि के कार्यक्रमों में भाग लें.
प्रतियोगिता
व्यवहार में देखा-जाता है कि बालक अपने साथियों से प्रतियोगिता करते हैं.
वे अपनी साथियों से अधिक अंक लाकर, उनमें श्रेष्ठ बनकर प्रसन्नता अनुभव
करते है. न केवल इतना ही बल्कि कई बार विद्यार्थी स्वयं अपने आप से भी
प्रतियोगिता करते हैं. स्वयं से प्रतियोगिता इस अर्थ में, कि बालक हर बार
अपने अपने पिछले अंकों से अगली बार अधिक अंक लाना चाहता है.
आत्म-प्रतियोगिता ही सबसे अच्छा प्रकार है, इसी को बालकों में अपनाने के
लिए प्रोत्साहन देना चाहिए. प्रयोगों से देखा गया है कि प्रतियोगिता एक
निश्चित सीमा तक ही छात्र को अधिक उत्तम उपलब्धि के लिए प्रेरित करती है;
उसके बाद प्रतिकूल प्रभाव भी देखने में आता है. तब प्रतियोगिता प्रगति
में बाधक बन जाती है. शिक्षाशास्त्री प्रतियोगिता को सीखने के लिए एक
प्रबल अभिप्रेरक मानते हैं, यद्यपि साथ ही यह भी कहते हैं कि विद्यालयों
में प्रयोग करते समय इसके संवेगात्मक तथा सामाजिक परिणामों पर भी विचार
कर लेना चाहिए.
सामूहिक कार्य
बालकों में समूह के सदस्यों के साथ काम करने की प्रबल इच्छा होती है.
नाट्याभिनय, वन बिहार, श्रम सेवा, सरस्वती यात्राएंॅ आदि कार्य बच्चों को
एक-~दूसरे के सम्पर्क में लाते हैं. पुरस्कार प्राप्ति की भावना
प्रतिद्वन्द्विता को जन्म देती है. इसके दुष्परिणामों से बचने के लिए
सरकार के आधार पर समूहों में कार्य किया जाता है. प्रशंसा के लिए समूह के
सभी सदस्य प्रयत्न करते हैं. समूह के सभी व्यक्ति समूह के सामान्य
उद्देश्यों के लिए प्रयत्न करते हैं जिनका लक्ष्य सामूहिक लाभ होता है.
इससे दो बालकों के बजाय दो समूहों में वैर भाव पैदा होने का डर रहता है,
पर इसका तात्पर्य यह कदापि नहीं है कि सामूहिक प्रतियोगिता द्वन्द्व या
मनोमालिन्य ही पैदा करती है. इस प्रवृत्ति के माध्यम से बालक को स्वयं के
बजाय समूह के लिए कार्य करने के लिए भी प्रेरित किया जा सकता है. इस
दृष्टि से इस प्रकार के कार्यो के संचालन में शिक्षक का महत्वपूर्ण स्थान
है क्योंकि इनसे बच्चों में कल्याणकारी भावनाओं का विकास किया जा सकता
है. इन कामों के माध्यम से बालकों में न केवल स्वस्थ सामाजिक वृत्तियों
का ही विकास होता है बल्कि वे अपने साथी मित्रों के लिए न्याय करना भी
सीखते हैं. इनसे बच्चे विभिन्न कामों का; यथा--प्रार्थना-~सभा;
प्रदर्शनी, त्यौहार, उत्सव एवं अभियान आदि का संचालन करना सीखते हैं.
परिणामों का ज्ञान
समय-समय पर की गई प्रगति से बालकों को परिचित रखने से उनकी प्रेरणाबलवती
बनती है. बालकों की इस प्रकार की प्रगति के ज्ञान को शिक्षाशास्त्रियों
ने प्रत्यक्ष प्रेरणा माना है. पाठ्य-विषयों तथा सहगामी-प्रवृत्तियों का
मूल्यांकन अधिक तथा बच्चों को कार्य करने के लिए दिशा-निर्देश देती है.
शिक्षा तथा शिक्षण के उद्देश्यों पर आधारित मूल्यांकन बालक को वांछित
दिशाओं में कार्य करने को प्रेरित करता है. प्रयोगों में देखा गया है कि
प्रखर बुद्धि बच्चे प्रगति के ज्ञान से अधिक प्रयत्न करते हैं, अगली
शैक्षिक सम्प्राप्ति में सुधार करते हैं पर यही बात मन्द बुद्धि बच्चों
के लिए प्रतिकूल पाई गई है, इसलिए शिक्षक को पूरी सावधानी बरतनी चाहिए.
वैसे बच्चे अपनी प्रगति की सूचना पाकर अपनी एक स्पष्ट तस्वीर बनाते हैं,
वे अध्ययन कार्य में रूचि लेते हैं तथा प्रयत्नों को केन्द्रित करते हैं.
जब सीखने वाले को तैयार हल या निर्णय या व्याख्या दी जाती है तो उतना
सुधार नहीं होता जितना शिक्षार्थी स्वयं अपनी त्रुटियों तथा उन्नति पर
ध्यान देने पर प्राप्त करता है.
सफलता--असफलता तथा पुरस्कार : दण्ड का आरोप
बालक उस काम को बार-बार करना पसन्द करता है जिसमें उसे सफलता मिलती है.
दूसरे शब्दों में, आनन्दायी अनुभूतियों को बालक बार-बार दोहराना चाहता
है. सफलता को बालक एक प्रकार से इनाम के रूप में ही लेता है. बालक उन
कामों को करना पसन्द नहीं करता जिनके करने से उसे दु:ख या असन्तोष मिलता
है. इस प्रकार प्रेरक-शक्ति में रूप से विफलता से उत्पन्न होने वाली
नीरसता से बच्चा सीखने के प्रयत्नों में शिथिलता लाता है. इसलिए
महत्वपूर्ण यह है कि पाठय-~सामग्री या सीखे जाने वाली क्रियाओं का सीधा
सम्बन्ध बालकों की आवश्यकताओं तथा लक्ष्यों से जोड़ा जाय. विद्यार्थी
द्वारा सम्मानित योजनाओं से प्रभावोत्पादक परिणाम प्राप्त हुए है. यह
उनको ठीक-ठीक समझा दिया जाना चाहिए कि जो कुछ वे सीख रहे हैं वह उनके लिए
आज तथा भविष्य के लिए उपयोगी है. मनोवैज्ञानिकों के अनुसार कुछ सीमा तक
निन्दा तथा आलोचना तथा दण्ड भी सीखने में मदद करते हैं. इस सम्बन्ध में
हर एक ने एक प्रयोग किया तथा निष्कर्ष निकाला कि उन बालकों ने अधिक सीखा
जिनकी प्रशंसा की गई थी. निन्दित बच्चों ने आरम्भ में प्रगति तो बताई पर
वह स्थायी नहीं रही. अत: प्रशंसा की आशा ही प्रधान प्रेरक होती है.
दण्ड तथा पुरस्कार--आर्थिक, सामाजिक, मनोवैज्ञानिक आदि प्रकार के हो सकते
हैं. किसी अच्छे काम के लिए बालक को कक्षा में नाम लेकर पुकारने से, उसे
`शाबास' या `बहुत अच्छा' कहने से ही पुरस्कार-सन्तोष मिल जाता है. यही
बात उस विद्यार्थी का नाम प्रार्थना-सभा में बोलने से दुगुना प्रभाव
डालती है. किसी विद्यार्थी के अध्यापन के समय उत्तर पर ध्यान न देकर बालक
को मनोवैज्ञानिक रूप से दण्डित किया जा सकता है. किसी बालक को स्कूल-समय
के अतिरिक्त रोक लेना इसी प्रकार का दण्ड है. बालक को किसी विशिष्ट कार्य
में भाग लेने से रोक देना भी उसको दण्डित करना ही है. पुरस्कार तथा दण्ड
सहज युक्तियों पर आधारित हैं तथा सरलतापूर्वक कार्यावन्ति हो सकते हैं
शिक्षकों को केवल इसलिए सजग रहना है कि बालक अपने प्रयत्न
लक्ष्य-प्राप्ति के बजाय पुरस्कार-प्राप्ति के लिए आरम्भ न कर दें. यदि
यह भावना विद्यार्थियों के मन में विकसित हो गई तो अन्य कोई दुर्गुणों को
जन्म दे सकती है. बालक पुरस्कार के लोभ में कई अवांछनीय कार्यो की ओर
मुड़ सकते हैं. दण्ड-सिद्धान्त का मुख्य उद्देश्य अवांछनीय कार्यो में
दु:खदायी अनुभूति कराके सुधार लाना है. दण्ड-व्यवस्था विश्व के आदिकाल से
अस्तित्व में है. वेगवान प्रेरणा के रूप में दण्ड छात्रों को उचित
व्यवहार के लिए उत्प्रेरित करता है फिर भी एक सन्देह बना रहता है कि कहीं
बालक का उत्साह तथा प्रसन्नता नष्ट न हो जाय तथा वह हीन भावना का शिकार न
हो जाय, वह एकांगी न रहने लगे. इस दृष्टि से शिक्षकों को इसे बहुत ही
सोच-समझ कर प्रयोग करना चाहिए अन्यथा बालक के चरित्र तथा व्यक्तित्व पर
प्रतिकूल प्रभाव पड़ने की सम्भावना रहती है. शिक्षण के समय बालक की
आवश्यकताओं पर ध्यान न देकर शिक्षक कई बार यह भूल जाते हैं कि बच्चों की
अपनी स्वतन्त्र इकाई है. वे यह समझने लगते हैं कि पुरस्कार तथा दण्ड देकर
हम जो कहेंगे, वे सीख लेंगे. पुरस्कार दण्ड केवल कृत्रिम उत्प्रेरक हैं.
