<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><आनोय्मोउस्><आअटन्क् ंए ढोओब ऐर् घोअन्><१९८६><ढीण् - ठिमेस् ओङ् ईन्डिअ><णेत् ढेल्हि><८-११><२०४२><आनोन् - आअटेन्क् ंए ढोओब ऐष् घओन्>

इस बात को दस महीने हो चुके हैं.
लेकिन आज भी अपने साथ घटे उस भयावह हादसे का एक एक अक्स रामरती की जुबान और आत्मा पर दर्ज है.
वह १९८५ की १४ जुलाई का दिन था.
४५ वर्षीय रामरती अपने घर के भीतर अकेली लेटी हुई थी.
तभी दोपहर दो बजे किसी ने जोर जोर से उसका दरवाजा खटखटाया.
रामरती ने उठ कर दरवाजा खोला तो देखा गांव के प्रधान और हवेली के मालिक पप्पू सिंह का एक कारिंदा रमेश सिंह खड़ा था.
रमेश सिंह ने रामरती से कहा कि हवेली चलो, तुमको पप्पू बाबू बुला रहे हैं, दरोगा जी आये हैं, रामरती ने कहा कि उसके पति घर पर नहीं हैं इसलिए वह अभी हवेली नही जायेगी.
यह सुनकर रमेश सिंह चला गया और रामरती भाग कर अपने एक पड़ोसी मुरली सिंह के यहां जा छुपी.
आगे का ब्यौरा मुरली सिंह बताते हैं: थोड़ी ही देर बाद रमेशसिंह पप्पू बाबू के दूसरे कारिंदे कप्तान सिंह और इंदल दीक्षित को लेकर हमारे घर आ गया.
उन सबके हाथों में बंदूक और तमंचे थे.
उन लोगों ने हमसे कहा कि रामरती को बाहर निकालो.
हमने इसका प्रतिरोध किया तो हमें धक्का देकर वे घर के भीतर घुस गये और रामरती को घसीटते हुए बाहर ले आये.
हमको धमकी दी कि `साले बीच में बोले तो गोली मार देंगे.
पप्पू बाबू का हुक्म है कि साली को पकड़कर ले आओ.
'रामरती का `अपराध क्या था?' पहला तो यही कि वह एक औरत थी.
दूसरा यह कि वह गरीब थी.
उसका तीसरा `अपराध' यह था कि उसने पप्पू सिंह की हवस से बचने के लिए कुछ रोज पहले ही अपनी इकलौती लड़की पुष्पा को जो १४-१५ वर्ष की थी.
कानपुर शहर में अपने एक रिश्तेदार के पास भिजवा दिया था.
खुद रामरती के अनुसार `मैं रोती - चिल्लाती रही, पर गांव का कोई भी आदमी डर के मारे आगे नहीं आया.
पप्पू सिंह के कारिंदे मुझे घसीटते - घसीटते ही पप्पूसिंह की हवेली तक ले गये.
वहां पप्पू बाबू ने कप्तानसिंह से कहा कि जाओ इसे मेरे कमरे में बंद कर दो.
कप्तान सिंह ने वैसा ही किया.
थोड़ी देर बाद पप्पू बाबू कमरे में आ गये और गालियां बकते हुए लात-घूंसों से पीटने लगे.
फिर बोले कि कपड़े उतारो .
.
जब मुझे छोड़ा और मैं जाने लगी तो पप्पू बाबू ने बुलाकर कहा कि अगर साली किसी से कहेगी तो जान से मार देंगे.
गांव में किसकी हिम्मत है जो मेरा सामना करें.
'पप्पू सिंह का यह कहना सही था.
उसका परिवार पुश्तों से गांव वालों पर इतना कहर ढाता रहा है कि गांव के लोग इसे एक परंपरागत नियति मानकर स्वीकार कर चुके हैं.
गांव की किसी औरत को पप्पू सिंह द्वारा उठवा लेना गांव वालों के लिए नयी बात नहीं थी.
अगर कुछ नया था तो सिर्फ इस सबका दिनदहाड़े होना.
दिनदहाड़े पप्पू सिंह के कारिंदे - बिलखती रामरती को घसीटते हुए हवेली ले गये और ढलते दिन की रोशनी में ही लोगों ने हवेली से निकलकर टूटे कदमों सिर झुकाये घर जाती रामरती को देखा.
शायद रामरती भी अपने साथ हुए इस हादसे को चुपचाप सह जाती.
लेकिन इसी बीच इस घटना की खबर कानपुर में औरतों के एक जुझारू संगठन `महिला मंच' को लग गयी.
खबर लेकर गांव के ही कुछ लोग उसके पांच पहुंचे थे.
`महिला मंच' पिछले कुछ वर्षों में औरतों पर हो रहे अत्याचारों के खिलाफ आवाज उठाने वाले एक सशक्त संगठन के रूप में कानपुर में तेजी से उभर कर आया है.
खासतौर से दहेज की वजह से होने वाली निर्दोष औरतों की हत्याओं के खिलाफ उसने लगातार आवाज बुलंद की है.
पाली भोगीपुर से गये लोगों ने `महिला मंच' को रामरती के साथ घटे हादसे और गांव भर पर छाये पप्पू सिंह के आतंक की जो कहानी सुनायी.
मंच की कार्यकर्ताओं को एक बार भी उस पर विश्वास न हुआ.
मंच की संयोजिका नीलम चतुर्वेदी के अनुसार: हमें गांववालों ने बताया कि पप्पूसिंह पिछले कुछ महीनों में गांव की कई दर्जन लड़कियों - औरतों के साथ बलात्कार कर चुका है.
उसके डर से बहुत से लोगों ने अपनी जवान लड़कियों, बहनों और बहुओँ को गांव से बाहर अपने रिश्तेदारों के यहां भेज दिया है.
हमें इस पर एकदम विश्वास नहीं हुआ.
हमने सोचा, ऐसा कैसे हो सकता है कि ऐन कानपुर शहर से तीस किलोमीटर पर एक आदमी गांव भर की औरतों के साथ दिनदहाड़े बलात्कार का तांडव कर रहा हो और उसकी कहीं कोई खबर तक न हो.
तब हमने अपनी आंखों से सब कुछ देखने का निश्चय किया.
हम पांच लोगों की एक टीम जिसमें मेरे अलावा शीला द्रोण, चंद्रा वर्मा, कमलेश राठौर और संध्या शुक्ला थीं.
१५ अगस्त ८५ को पाली भोगीपुर पहुंची.
वहां पहुंचकर हमने जो देखा-सूना उससे हम सब थर्रा उठे.
कई औरतों ने पप्पूसिंह के अत्याचारों का जैसा ब्यौरा हमें सुनाया.
वैसा कोई भुक्तभोगी ही बता सकता है.
`महिला मंच' की कार्यकर्ताओं के सामने हर कोई अपनी पीड़ा बताने के लिए उत्सुक हो उठा.
गांव के कन्या जूनियर हाईस्कूल की उपप्रधानाचार्य श्रीमती कृष्णादेवी ने बताया कि उनको पढ़ाते हुए ३२ साल हो गये और उनकी उम्र ५० साल की हो गयी है.
लेकिन इस गांव जैसा जंगलराज उन्होंने कहीं नहीं देखा.
उन्होंने बताया कि एक बार स्कूल की एक लड़की इम्तहान देकर घर लौट रही थी.
रास्ते में पप्पू बाबू के कारिंदों ने उसे घेर लिया और खेतों में खींच ले गये.
वहां पप्पू बाबू ने उसके साथ बलात्कार किया.
जब हमने इसकी शिकायत पप्पू बाबू के बड़े भाई शशिकुमार सिंह (जो इंका नेता हैं) से की तो उन्होंने दुत्कार कर भगा दिया.
४० वर्षीया श्रीमती गंगादेवी ने बताया कि आठवीं कक्षा तक तो गांव की काफी लड़कियां पढ़ने जाती हैं, लेकिन हाईस्कूल में दाखिला नहीं लेती, क्योंकि हाईस्कूल पप्पू बाबू का है.मुबीना ने बताया कि उसने अपनी १४ वर्षीया बहन को गांव से बाहर अपनी रिश्तेदारी में भेज दिया है.
दुर्जना का घर हवेली के ठीक बगल में है.
उसने बताया कि उसको पप्पू बाबू और उनके आदमी अपनी लड़की भेजने के लिए बराबर डराते - धमकाते रहते थे.
आखिरकार अपनी लड़की की इज्जत बचाने के लिए उसे बहुत कम उम्र में ही उसकी शादी कर देनी पड़ी.
४० वर्षीय हरिजन मेवालाल ने बताया कि २० जनवरी को दिन में वह और उसकी छोटी बहन लक्ष्मी खेत में कर्बी काट रहे थे.
उन दिनों चुनाव चल रहा था और उसी दिन दोपहर में गांव के बाजार में लोकदल प्रत्याशी जौहरीलाल त्रिवेदी की सभा थी.
मैं लक्ष्मी से यह कहकर चला आया कि मैं सभा सुन कर आता हूँ.
तब तुम कर्बी काटो, मेरे जाने के थोड़ी देर बाद पप्पू बाबू के कारिंदे सीताराम और अयोध्या प्रसाद खेत पर आये.
इन लोगों ने लक्ष्मी को पटक कर खेत में गिरा दिया और उसके साथ गलत-सलत काम करने लगे.
लक्ष्मी ने विरोध करने की कोशिश की तो उसको मारा-पीटा.
लक्ष्मी की चीख-पुकार सुनकर आसपास काम कर रहे लोग आ गये और तब सीताराम और अयोध्या प्रसाद भाग गये.
भागते भी सीताराम लोगों को तमंचा दिखा-दिखा कर धमकाता जा रहा था.
इस घटना के दौरान मेरी बहन का एक दांत टूट गया.गांव की प्राइमरी कन्या पाठशाला की प्रधानाध्यापिका श्रीमती सुधा के साथ मई के पहले हफ्ते में किसी दिन बलात्कार किया गया.
घटना का ब्यौरा एक हरिजन महिला और विद्यालय की वर्तमान उप प्रधानाध्यापिका श्रीमती कृष्णा देवी ने दिया.
उनके अनुसार, सुधा को पहले से ही पप्पू बाबू की हरकतों के बारे में पता था और सुरक्षा के लिहाज से वह कुछ हरिजन महिलाओं को अपने साथ सुलाती थीं.
घटना के दिन गांव की अन्य हरिजन महिलाएं किसी शादी में जाने के कारण सुधा के साथ सोने नहीं आयीं.
केवल कुसुमादेवी नाम की एक हरिजन महिला की उस दिन सुधा के बगल की चारपाई पर सो रही थी रात में कोई १२ बजे पप्पू बाबू के कारिंदे रमेश, कप्तान सिंह, मनोहरसिंह आये और सुधा को चारपाई सहित उठा कर ले जाने लगे.
सुधा का पांच वर्षीय पुत्र उसके साथ सो रहा था.
वह जाग गया और रोते चिल्लाते अपनी मां के पीछे पीछे भागने लगा.
.
बाद में लौट कर सुधा ने कसुमा को बताया कि खेत में पप्पू बाबू ने उसके साथ बलात्कार किया.
इस घटना के अगले दिन ही सुधा अपने बच्चे को लेकर कहीं चली गयी और आज तक उसका पता नहीं है.
२१ मई का दिन तो आतंक प्रदर्शन का दिन रहा.
पप्पू बाबू और उनके कुछ कारिंदे इस गज रात में एक जीप पर सवार होकर शिकारियों की तरह हवेली से निकले, सबसे पहले एक आदमी को गांव के डा.
गौतम के घर भेजा.
उसने डा.
गौतम की पत्नी की बगल में सो रहे उसके छह महीने के शिशु को उठा लिया और लाकर बाहर सड़क पर डाल दिया.
फिर गौतम की पत्नी को जाकर बताया कि तुम्हारा बच्चा सड़क पर पड़ा रो रहा है, जाकर उसे उठा लाओ वह बेचारी हड़बड़ा कर बाहर भागी.
पर बच्चा उठा भी नहीं पायी थी कि सड़क पर तेज रफ्तार से आती पप्पू बाबू की जीप उसके पास आकर रुकी और उसे भीतर घसीटने की कोशिश की गयी.
वह बचाने के लिए चीखपुकार मचाने लगी और आसपास के लोग जग गये.
तब पप्पू बाबू को निराश होकर भागना पड़ा.
इसके बाद उसी समय जीप इंका कार्यकर्ता सूर्यकुमार त्रिपाठी की चक्की पर पहुंची.
चक्की के पिछवाड़े कई दिनों से पत्थर तोड़ने वाले डेरा डाले हुए थे.
उसमें पत्थरकट लल्ला, उसकी पत्नी, उसका लड़का और उसकी २२ वर्षीया बहू रह रहे थे.
पप्पू बाबू के कारिंदों ने लल्ला के लड़के की बीवी को घसीट कर जीप पर डाल लिया और उसे हवेली ले गये.
हवेली में उसके साथ सारी रात पता नहीं क्या-क्या होता रहा.
सुबह साढ़े सात बजे वह सबके सामने हवेली से निकली.इस क्रम में रामरती पप्पूसिंह का आखिरी `शिकार' थी.
आखिरी इसलिए क्योंकि अपने साथ हुए हादसे को अपनी नियति मानकर वह पचा नहीं गयी, बल्कि पप्पू सिंह के खिलाफ खुली जंग में उतर आयी, उसने पप्पू सिंह पर बलात्कार का आरोप लगाते हुए पुलिस में रपट लिखा दी और फिर `महिला मंच' की सक्रियता और गांव की औरतों के लड़ाई में उतर आने पर पूरा गांव भी शपथ खाकर पप्पू सिंह के अत्याचारों के खिलाफ चल रही जंग में शामिल हो गया.
पर पिछले एक साल से चल रही इस लड़ाई का हासिल जमा क्या रहा? प्रस्तुत हैं, हाल के दो वाकये, गांववालों के अनुसार ९ मई ८६ को दोपहर पप्पू बाबू और उनके कारिंदों ने बगल के गांव छोटी पाली में एक `टेलर' के घर में आग लगा दी और उसे पकड़कर पाली भोगीपुर ले आये.
फिर `फैंसी बाबू' के नाम से मशहूर उस टेलर का मुंह काला करके पूरे गांव में उसका जुलूस निकाला गया.
पप्पू सिंह के कारिंदे उसके गालों में थप्पड़ मारते थे और कहते थे - `पप्पू तुम्हारा कौन?" वह उनका सिखाया जवाब देता था - `पप्पू हमारा बाप?' इसके अलावा नारे लग रहे थे - `गुंडा पार्टी जिंदाबाद', गुडागिरि चलके रहेगी .
.
'रामरती ने बताया : हम घर मां लेटे रहन, तबै बाहर बहुत शोर मचै लगा और हमार दरवाजा जोर जोर से खटखटाये जायं लगे.
बाहर बहुत लोग एक साथ हमार नाम ले लेकर गंदी गंदी गालियां बक रहे थे और कह रहे थे कि सारा गांव अपनी मेहरियन के पेटीकोटन मां घुसि गया है.
अब साली निकल.
'इसी शाम ढले पप्पू सिंह और उसके हथियारबंद कारिंदों ने गांव पर धावा बोल दिया.
गांव के भूतपूर्व प्रधान ६० वर्षीय गयाप्रसाद वाजपेयी ने बताया : गोली -बंदूक की आवाजें सुनकर हम सबकी तो जान हलक में आ गयी, क्योंकि हमारे पास एक भी हथियार नहीं था.
गांव भर के सारे हथियार, सिर्फ पप्पूसिंह के १७ लाइसेंसी हथियारों को छोड़कर, पुलिस कई महीने पहले ही जब्त कर चुकी है.
तभी हम लोगों को एकाएक याद आया कि हमारे पास दीपावली के पटाखे रखे है और फिर हमने पटाखे छुड़ा छुड़ा कर ही किसी तरह जान बचायी.
उनको लगा कि ये तो बहुत सारे लोग हैं और सब हथियारबंद है और वे उल्टे पांव भाग गये.
मजे की बात है कि सबसे पहले अपने कारिंदों को धोखा देकर खुद पप्पू भागा.
'दूसरा वाकया मार्च ८६ का है.
यूं तो जब से गांव वाले एकजुट होकर लड़ाई के मैदान में उतरे हैं, पप्पू सिंह कानपुर शहर में अपने पिता शशिभूषण सिंह और भाई शशिकुमार सिंह के साथ ही रह रहा है.
शशिभूषण सिंह भूतपूर्व समाजवादी नेता और चौधरी चरणसिंह के मुख्यमंत्रित्व की संविद सरकार में तेरह दिन उपमंत्री रह चुके हैं.
शशिकुमार सिंह इंका नेता हैं और १९८० में सरसौल विधानसभा क्षेत्र से इंका के टिकट पर चुनाव हार चुके हैं.
वाकया कुछ यूं है कि मार्च में एक दिन पप्पूसिंह की हवेली में `कीर्तन' का आयोजन हुआ.
मुरलीसिंह के अनुसार `कीर्तन का तो नाम भर था, उन लोगों की असली मंशा गांववालों को धमकाने और सार्वजनिक रूप से लज्जित करने की थी.
' हवेली पर लगे लाउडस्पीकर से यह कीर्तन चल रहा था : जीत न पइहौ इन ठकुरन से, अबै दुई साल और खाओ ताजपुर (जो कद्दू की पैदावार के लिए आसपास के गांवों में प्रसिद्ध है) का कदुआ बबुआ'.
.
