<शोचिअल् श्चिएन्चे><ःओमे श्चिएन्चे><शरोजिनि  आर्य><घ्हर् फरितर्><१९९०><शुनिल् शहिट्य शडन्><ढेल्हि><१०२ टो १०९><२७००><शरोजिनि - घ्हर् फरितर्>

किसी व्यक्ति के व्यक्तित्व पर उसके सिद्धान्तों, रूचियों, क्षमताओं,
मूल्यों, आदर्शों, उद्देश्यों एवं संकल्पों पर अत्याधिक प्रभाव पड़ता है.
संकल्प-शक्ति का चरित्र से बहुत घनिष्ठ संबंध होता है. लोकप्रिय
मनोवैज्ञानिक श्री बारेट का कथन है कि संकल्प ही चरित्र का आधार है.
इसलिए चारित्रिक गुणों और अच्छी आदतों के निर्माण के लिए संकल्प-शक्ति का
विकास करना आवश्यक है. जिस व्यक्ति की संकल्प-शक्ति जितनी दृढ़ होगी वह
उतना ही चरित्रवान होगा और विरोधी, विषम, अरुचिकर तथा अहितकर
परिस्थितियों में निराश नहीं होगा तथा अपने आदर्शों का पालन करता रहेगा.
अत: चरित्र के विकास के लिए संकल्प-शक्ति का विकास और संकल्प-शक्ति के
विकास के लिए स्वस्थ और निर्मल मन का विकास एक आवश्यक शर्त माना गया है.
मन की सुन्दरता का व्यक्ति के व्यक्तित्व पर बहुत प्रभाव पड़ता है. किसी
व्यक्ति का व्यवहार उसके ह्रदय में पाए जाने वाले विचारों, मूल्यों,
आदर्शों और मान्यताओं पर आधारित होता है. चाहे आप प्रतीयमान रूप से कितने
ही सुन्दर, मोहक तथा आकर्षक क्यों न हों, कितने ही बढ़िया वस्त्र क्यों न
पहनें, यदि आपका मन धोखाधड़ी, धूर्तता, मक्कारी, चालाकी, जालसाजी, अकड़
तथा अन्य व्यक्तियों की अकारण हँसी उड़ाने या उन्हें नीचा दिखाने जैसी
भावनाओं से भरा है, तो आपका व्यक्तित्व कभी परिष्कृत नहीं हो सकता.
व्यक्तित्व में भद्रता, रमणीयता तथा सुशीलता केवल आन्तरिक (मानसिक)
सौन्दर्य से आती है. अगर आप में आन्तरिक संतुलन-कुशलता एवं सामंजस्य,
आत्म-~निर्भरता, दूसरों के प्रति सम्मान व आदर की भावनाएँ नहीं हैं तो
आपका संपूर्ण शारीरिक सौन्दर्य व्यर्थ, रूक्ष, अप्रत्यक्ष और कृत्रिम
लगेगा. यही कारण है कि अनेक बदसूरत और काले व्यक्ति इतने आकर्षक और
स्वीकार्य होते हैं कि वे अपने मधुर, सौजन्यपूर्ण आचरण तथा विनम्रता के
कारण थोड़े ही समय में अपने व्यक्तित्व की गहरी छाप दूसरों पर छोड़ देते
जाते हैं. इब्राहिम लिंकन, मार्टिन लूथर और महात् मा गांधी, नेल्सन मडेला
जैसे अनेक उदाहरण देखे जा सकते हैं.
प्रभावशाली व्यक्तित्व का एक महत्त्वपूर्ण लक्षण आत्मसंतुलन होता है.
व्यावहारिक जीवन में आत्मसंतुलन आत्मनिर्भरता से प्राप्त होता है. अपने
आसपास के लोगों में अकृत्रिम रूप से रुचि रखने से वे आपसे मिलने की पुन:
कामना करते हैं. अपने मस्तिष्क को तीव्र और संवेदनशील रखने से पारस्परिक
बातचीत और विचार-विमर्श में सफलता से भाग लेने का लाभ प्राप्त होता है.
व्यक्तित्व में आकर्षण तथा सजीवता अपने संपर्क में आने वाले लोगों का
अकृत्रिम रूप से अभिवादन करने से आती है. इसके साथ ही आपकी आवाज की टोन,
बात करने का ढंग भी व्यक्तित्व को बहुत ही प्रभावित करता है.
स्त्रियों के व्यक्तित्व में महत्त्वपूर्ण योगदान उनके नारीत्व से आता
है. अत: स्त्रियों को अपने नारीत्व की आधारभूत विशेषताओं तथा गुणवत्ताओं
का त्याग कभी नहीं करना चाहिए. चाहे वे किसी भी सरकारी, अर्ध-सरकारी अथवा
गैर-सरकारी कार्यालयों में किसी भी पद पर नौकरी करती हों या कितनी ही
प्रगतिशील, आधुनिक, अमीर और फैशनपरस्त क्यों न हों, उन्हें सदैव अपने
व्यवहार को शालीनता, शिष्टाचार, मधुरता, लज्जाशीलता तथा अकृत्रिमता की
भावनाओं से ओत-प्रोत रखना चाहिए और गुलदस्ते में लगे गुलाब के फूल की तरह
सदा महकते रहना चाहिए, जो अपने आसपास के सम्पूर्ण वातावरण को सौरभशील बना
देता है.
मनुष्य की वास्तविक सुन्दरता, आकर्षणशीलता मोहकता या मनोहरता उसके बाहरी
व आन्तरिक जीवन में सामंजस्य तथा संतुलन उत्पन्न करने से प्राप्त होती
है. उदाहरण के लिए एक ऐसे व्यक्ति का व्यक्तित्व परिष्कृत और प्रभावशाली
तब माना जाएगा जब वह विषम परिस्थितियों में भी अपने अपूर्व, अनुपम और
अनोखे व्यक्तित्व से दूसरों को या तो आकर्षित करता है या प्रभावित करता
है.
हमारा एक-दूसरे के साथ उठना-बैठना, बातचीत करना, हँसना, चलना, हमारा
वस्त्र पहनने का ढंग, चेहरे का मेकअप, विपरीत लिंग के व्यक्तियों के साथ
व्यवहार, आवाज की टोन आदि ऐसी कई छोटी-छोटी बातें हैं जो अप्रत्यक्ष रूप
से हमारे व्यवहार को प्रभावित करती रहती हैं और जिनका हमें आभास तक नहीं
हो पाता. ये बातें हमारे व्यक्तित्व की छाप दूसरों पर बड़े ही
प्रभाव-~शाली ढंग से छोड़ देती हैं. आपके व्यक्तित्व की छाप अन्य व्यक्ति
पर गलत या अच्छी पड़ रही है, यह आपके स्वयं के हाथ में होता है.
प्रत्येक व्यक्ति को अपने व्यक्तित्व को अधिक से अधिक मनोहर तथा
रुचिपूर्ण बनाने और निखारने का प्रयत्न करना चाहिए. अपनी शक्ति व
क्षमताओं का कभी भी कम अनुमान मत कीजिए. चाहे आपका बाह्रा रूप कैसा भी
हो, वह तो आपको विरासत में मिलता है, अत: वह जैसा भी है आपको उसे अधिक से
अधिक आकर्षक बनाए रखने के प्रयत्न करते रहने चाहिए. जिस व्यक्ति में जीवन
के प्रति उत्साह तथा लगन होती है वह अपने साथियों के बीच चुम्बक की तरह
काम करता है. याद रखिए, आपका आचरण आपके गहन संस्कारों को प्रतिबिम्बित
करता है. गरूर से अपने व्यक्तित्व को दूसरों के व्यक्तित्व से बड़ा समझने
से हम स्वयं को दूसरों की दृष्टि में नीचा गिरा देते हैं. आपके
व्यक्तित्व में सहजत्व, स्वाभाविकता, अपनापन होना चाहिए. आपके व्यक्तित्व
में आपकी अपनी अलग वैयक्तिकता होनी चाहिए जिससे वह सबका न होकर आपका
स्वयं का हो सके. जिन व्यक्तियों को दूसरे व्यक्तियों के साथ बहाव में
चलने की आदत होती है वे जानवरों से बेहतर नहीं कहे जा सकते.
जिस व्यक्ति के व्यक्तित्व में बाह्रा सौन्दर्य के साथ-साथ आन्तरिक
रमणीयता भी हो वह समाज में बड़ी सफलता से सफर कर लेता है और समाज उसकी
मुट्ठी में होता है.
यदि व्यक्ति अपने दैनिक जीवन में छोटी-छोटी बातों को दृष्टि में रखकर
अपने संपर्क में आने वाले व्यक्तियों के प्रति आदर, स्नेह, सद्भावना
सद्व्यवहार, श्रद्धा तथा प्रीति की श्लाध्य भावानुभूतियों को विकसित
करने का प्रयास करें, तो कोई कारण नहीं कि वह न केवल उन्हें स्वाभाविक
रूप से स्वीकार्य होगा, बल्कि वह उनके ह्रदय में अपने लिए एक विशिष्ट
स्थान बना लेने में भी समर्थ हो जाएगा. ऐसा सोचना ठीक नहीं कि व्यक्ति के
स्वभाव के लक्षण तथा विचित्रताएंॅ आनुवंशिक होती हैं. अत: वे अपरिवर्तनीय
हैं. यदि उसे अपनी प्रकृति में यह सद्गुण उत्तराधिकार में प्राप्त नहीं
हुए तो इसका अर्थ यह नहीं कि वह उन्हें विकसित या संवर्धित नहीं कर सकता.
बशर्ते कि वह उत्तम, सदाचारी, सज्जन तथा धर्मपरायण व्यक्तियों की संगत
में रहे और औछे, घटिया, अशिष्ट, अश्लील तथा असंस्कृत लोगों से एक लंबी
दूरी बनाए रखे. यह बात कभी भी भुलाई नहीं जा सकती कि मनुष्य का वास्तविक
सौंदर्य उसका बाह्रा या शारीरिक आकर्षण, रूप श्रृंगार न होकर उसके अत:करण
की पवित्रता, सच्चरित्रता, संयम तथा सदाचारिता है. प्रसिद्ध नैतिकतावादी
महात्मा गांधी के शब्दों में "सुन्दर व्यक्ति वह है जो सुन्दर कार्य
करे." ये सुन्दर कार्य हैं न कि सुन्दर रूप जो लोगों को मंत्रमुग्ध कर
मनुष्य को उनका प्रिय पात्र बना देता है. गांधी जी शारीरिक सौंदर्य व
आकर्षण न रखते हुई भी जनसाधारण में अत्यधिक लोकप्रिय थे. मधुर वाणी का
हमारे व्यक्तित्व के विकास में निस्संदेह एक महत्त्वपूर्ण स्थान है.
हमारे मित्र न केवल हमारे मित्र बने रहते हैं बल्कि इस साधन से हम अपने
शत्रुओं को भी अपने मित्रों में बदलने में समर्थ हो सकते हैं.
संक्षेप में, ऐसा कहा जा सकता है कि मनुष्य को अपने व्यक्तित्व को
निखारने तथा उसके सर्वोपरि विकास के लिए पवित्रता, विशुद्धता, निर्मलता,
निष्कलंकता, निष्कपटता, सच्चाई, ईमानदारी, नीतिपरायणता, न्यायपरायणता,
नि:स्वार्थता, सहानुभूति, प्रेम, निष्ठा, सच्चरित्रता, परोपकार तथा
सेवाभाव जैसे मूल्यवान गुणों को शनैं: शनैं: विकसित करने की आवश्यकता
हैं.
याद रखिए, अपने व्यक्तित्व को प्रभावशाली व आकर्षक बनाना आपके स्वयं के
हाथ में है और इस कार्य के लिए आप में पर्याप्त सक्षमता और योग्यता है.
यदि आपका व्यक्तित्व प्रभावशाली नहीं है तो निराश न हों बल्कि उसमें
सुधार लाने का इसी क्षण से प्रयास आरम्भ कर दें. दृढ़ संकल्प कर लें और
आप देखेंगे कि आप भी प्रभावशाली व्यक्तित्व वाले बन गए हैं.
उपभोक्ता-जागृति और संरक्षण
परिवार में, परिवार का मुख्य गृहिणी को प्रतिमाह अपनी आय लाकर देता है
जिससे कि वह घर चला सके. गृहणियाँ भी उस रुपये से जो कुछ बाजार से मिलता
है, खरीदकर परिवार के सदस्यों को उपलब्ध करा देती है और सोचती है कि उनका
काम खत्म हो गया है; लेकिन उनका काम यहां समाप्त नहीं होता बल्कि शुरू
होता है. यह वह अवसर होता है जिसमें वह अपनी शिक्षा सूझबूझ व जानकारी का
सही ढंग से इस्तेमाल करके उन असली रुपयों से असली वस्तुएँ खरीदकर परिवार
के सदस्यों को उपलब्ध कराके उनके स्वास्थ्य को ठीक रख सकती हैं और इसके
लिए उन्हें प्रयत्न करने चाहिए.
आम तौर पर गृहिणी जब बाजार से कोई भी वस्तु खरीदने जाती है तो उनके सामने
वस्तु की गुणता एक समस्या बन जाती है, क्योंकि उसको उस वस्तु की निर्माण
संबंधी जानकारी नहीं होती और न ही वह अपनी आवश्यकता के अनुरूप वस्तु की
गुणता की परख करके उसका चुनाव कर सकती हैं. यही समस्या आगे जाकर और भी
भयानक हो जाती है, जब उसे बाजार से वस्तुओं की चकाचौंध करने वाली पैकिंग
और निर्माता के आवश्यक विज्ञापन दिखाई देते हैं. उसके मन में यह आशंका हो
जाती है और वह जल्दी ही यह निश्चय नहीं कर पाती कि कौन-सी वस्तु खरीदे और
कौन-सी नहीं खरीदे. यद्यपि समाज के सभी लोग उपभोक्ता हैं और वे प्रत्येक
सरकारी और निजी निर्णय से प्रभावित भी होते हैं, फिर भी वे प्रभावशाली
ढंग से संगठित नहीं है और इसलिए उनकी सुनवाई नहीं होती. इतना ही नहीं,
विज्ञापन की अधिकता के कारण भी वे गुमराह हो जाते हैं और संदेह में पड़
जाते हैं कि क्या वस्तु ठीक होगी, क्या इसकी गारंटी मिलेगी क्या वह इसे
खरीदें या न खरीदें? जब उपभोक्ता की आज यह हालत है तो उनकी इस हालत का
लाभ व्यापारी और दुकानदार खूब उठाते हैं और उन्हें आम जरूरत की वस्तुएँ
अधिक दामों पर बेचते हैं. वस्तुएँ घटिया होती हैं और दवाइयाँ नकली होती
हैं. घरेलू बिजली के उपकरण उपयोग में असुरक्षित होते हैं और खाद्य
पदार्थों में मिलावट की जाती है. इससे उपभोक्ताओं का रुपया बेकार जाता
है, उनके जीवन और जायदाद को बराबर खतरी बना रहता है और इस तरह राष्ट्रीय
हित को ठेस पहुँचती है. इसलिए यह बहुत ही आवश्यक हो गया है कि देश में
उपभोक्ताओं के हितों की रक्षा की जाए और उनमें जागृति लाई जाए.
उपभोक्ता-जागृति और उनके हित के संरक्षण की समस्या के दो पहलू हैं. एक तो
इस समस्या के निवारण के लिए सरकार का क्या कर्तव्य है और वह क्या कर रही
है? दूसरा पक्ष स्वयं उपभोक्ताओं से संबंधित है कि वे इस समस्या के लिए
क्या कर रहे हैं?
उपभोक्ताओं के हित के संरक्षण के लिए सरकार अपने स्तर पर प्रयत्न कर रही
है और इसके लिए उसने कई प्रमाणन नियम और अधिनियम बना दिए हैं जिसके
अनुसार व्यापारीयों और निर्माताओं को अपनी वस्तुओं के निर्माण में इन
नियमों का उल्लंघन करने की मनाही है. इन नियमों की मोटे तौर पर प्रत्येक
उपभोक्ता को जानकारी होनी चाहिए.
नियम संबंधी जानकारी--भारत सरकार ने उत्पादन को सुचारु और विकासशील ढँग
से करने और उस पर उचित नियंत्रण रखने और उपभोक्ता के हित और संरक्षण के
लिए जो अधिनियम बनाए हैं उनमें कार्य करने के ढँग, नियम अपनाने के
क्षेत्र, नियम लागू करने के क्षेत्र, नियंत्रण के प्रतिमान तथा नियम
उल्लंघन करने के लिए सजायें व जुर्माना आदि निर्धारित किया है. कुछ
प्रमुख नियम निम्नलिखित हैं, जैसे खाद्य अपमिश्रण निवारण नियमावली. इसमें
विभिन्न खाद्य पदार्थ खाद्य विश्लेषण और जाँच, मिलावट संबंधी जानकारी दी
गई हैं. खाद्य पदार्थों की गुणता को बनाए रखने के लिए अधिनियम दिए गए हैं
जिनका उल्लंघन करना घोर अपराध माना गया है और अपराधी दुकानदारों के लिए
कड़ी सजा व जुर्माने की व्यवस्था भी की गई है. फैक्टरी अधिनियम में काम
करने वाले मजदूरों की सुरक्षा, कल्याण, कार्य के कुल घंटे, वार्षिक
छुट्टियाँ और तनख्वाह के प्रतिमानों के बारे में नियम बनाए गए हैं जिनका
पालन अनिवार्य है और उल्लंघन से सजा मिल सकती है. इसी तरह भारतीय बायलर
अधिनियम भी है जिसमें बाइलरों के फटने, निर्माण सामग्री जैसे लोहे और
इस्पात व अन्य सामग्री, निर्माण-प्रक्रिया और निरीक्षण आदि के लिए नियम
बनाए गए हैं जिनका पालन इस प्रकार का निर्माण करने वाले निर्माताओं के
लिए अनिवार्य है. एक अन्य नियम विद्युत पूर्ति अधिनियम है जिसमें बिजली
के उत्पादन और पूर्ति के लिए नियम बनाए गए हैं. उपभोक्ताओं के घरों में
बिजली के इस्तेमाल के लिए भुगतान की दरों का भी उल्लेख इस नियम में किया
गया है. घटिया स्तर के घरेलू उपकरण बनाने वाले निर्माताओं को घरेलू उपयोग
के बिजली उपकरण (क्वालिटी कंट्रोल) अधिनियम १९८१ के अधीन सजा मिलती है व
अपराधी माना जाता है और जिसके लिए उन्हें सजा के रूप में जुर्माना हो
सकता है. एक अन्य अधिनियम खान अधिनियम है जिसमें खान श्रमिकों की
सुरक्षा, कल्याण के संदर्भ में दुर्घटनाओं और आगजनी की रोकथाम के लिए
नियम बनाए गए हैं. कीटनाशक दवा अधिनियम से भी दवाओं के इस्तेमाल, उससे
होने वाली विषालुता के कारण दुर्घटनाओं को रोकने के लिए मार्गदर्शी नियम
बनाए गए हैं. औषध और प्रसाधन सामग्री अधिनियम में दवाओं और प्रसाधन
सामग्री जैसे लिपस्टिक, रूज, क्रीम, नाखून-पालिश आदि के उचित निर्माण में
प्रयुक्त सामग्री के बारे में नियम बनाए गए हैं. इसके अतिरिक्त और भी
अन्य नियम जैसे अनि वार्य वस्तु अधिनियम, सीमा शुल्क अधिनियम, परमाणु
ऊर्जा अधिनियम भी हैं जिनका पालन करना सब व्यक्तियों के लिए अनिवार्य है.
यह नियम सारे भारतवर्ष में लागू होते हैं.
इन नियमों के अतिरिक्त सरकार ने कुछ प्रमाणन योजनाएँ भी जारी कर रखी हैं
जैसे आई एस आई और एग मार्ग आदि. इन योजनाओं के अन्तर्गत वस्तु को प्रमाणन
मार्का दिया जाता है जो उत्पादन के दौरान माल की जांच के बाद लगाया जाता
है. जिन वस्तुओं पर यह मार्का लगाया जाता है वह वस्तु इस्तेमाल में
सुरक्षित होती है. लेकिन आज के इस भ्रष्टाचार के युग में इस प्रकार की
प्रमाणित वस्तुएँ भी घटिया निकलने लगी हैं, इससे उपभोक्ताओं की समस्या और
भी बढ़ जाती है कि ऐसी स्थिति में वे बेचारे क्या करें.
जहाँ तक उपभोक्ताओं के दायित्व का प्रश्न है, उनकी हालत बहुत ही दयनीय
है. एक तो वे अशिक्षित हैं और दूसरा उनको अपने आसपास के माहौल और बाजार
आदि में बिक्री संबंधी चालाकियों की जानकारी नहीं है और जब उन्हें
जानकारी ही नहीं है तो वे बिना कुछ पूछे, जवाब-तलब किए, बाजार में जैसा
भी जो कुछ भी मिल जाता है उसे ही खरीद लेते हैं और इस्तेमाल करते हैं. वे
इसे किस्मत का दोष मानकर अपने को एडजस्ट कर लेते हैं. अत: सबसे पहली
समस्या उपभोक्ताओं को शिक्षित करने की और उन्हें अपने अधिकारों की
जानकारी दिलाने की है. इन सब कमियों के बावजूद भी उपभोक्ता को हिम्मत से
काम लेना चाहिए. उन्हें अपनी बस्तियों में उपभोक्ता परिषदें, उपभोक्ता
आंदोलन समितियां बनानी चाहिए. उन्हें एक साथ संगठित होकर इन समस्याओं के
विरोध में आवाज उठानी चाहिए. उनका विरोध करना चाहिए. संगठित होकर महँगे,
ऊँचे दाम, मिलावट व खराब वस्तुओं की बिक्री का विरोध करना चाहिए. इस
संबंध में शिकायतें दर्ज करानी चाहिए. अब उपभोक्ताओं को सतर्क रहना चाहिए
कि आसपास क्या हो रहा है. कौन-कौन-सी नयी वस्तुएँ बिकने के लिए आयी हैं
और वे कैसी हैं. जब किसी भी चीज का उपभोक्ता ही विरोध नहीं करते तो उनकी
कोई परवाह नहीं करता. जब तक खरीददार स्वयं व्यक्तिगत रूप से और सामुदायिक
रूप से निर्माता, व्यापारी और आम दुकानदार के विरुद्ध आवाज नहीं उठाएगा
तब तक मिलावट वाली चीजें मिलती रहेंगी. जमाखोरी, महँगाई, चोरबाजारी होती
रहेगी. घटिया और असुरक्षित उपकरण मिलते रहेंगे. उपभोक्ताओं में भी निम्न
आय श्रेणी के व अशिक्षित उपभोक्ताओं की हालत ज्यादा दयनीय होती है,
क्योंकि घटिया और सस्ती वस्तुएं ज्यादातर वे ही लोग इस्तेमाल करते हैं और
जो इस्तेमाल करता है उसे उस वस्तु के बारे में पहले-पहल विरोध करना चाहिए
कि वह कैसी है और उस वस्तु को कैसा होना चाहिए. उपभोक्ताओं को इस बात का
विश्वास होना चाहिए कि वस्तु के बारे में पूरी और सही जानकारी प्राप्त
करना, खरीदने से वस्तुओं के दोषों की शिकायत करना और यदि जरूरत हो तो
उसके लिए अदालत जाना उनका अधिकार है. सभी उपभोक्ताओं को यह भी सोचना
चाहिए कि खरीदी वस्तु वापस क्यो न होगी? जब वह वस्तु के लिए बराबर मूल्य
के रुपये चुकाते हैं तो वस्तु के दोषी होने पर वह क्यों बदली नहीं जाएगी?
ज़रा गौर कीजिए, जब अन्य देशों में ऐसा नहीं होता तो हमारे देश में ऐसा
क्यों होता है? विदेशों में तो दोषपूर्ण वस्तु के पैसे वापस किए जाते हैं
या वस्तु बदली जाती है और कभी-कभी नुकसान भी भरा जाता है. इतना ही नहीं,
वस्तु के घटिया होने पर उपभोक्ताओं को जो तनाव हुआ है उसका भी रुपयों में
हर्जाना चुकाया जाता है. लेकिन हमारा देश तो विकासशील देशों में आता है.
हमारे यहां प्रति व्यक्ति आय बहुत ही कम है और आय से जो कुछ भी हम जुटा
पाते हैं वह भी असली उपलब्ध न हो तो इससे ज्यादा दुर्भाग्य की कौन-सी बात
होगी? हमारे देश में हमारे देश के दुकानदार उपभोक्ताओं को एकदम यह कह
देते हैं, "पहले क्यों नहीं देखा था?" या "पहले वस्तु क्यों नहीं परखी
थी?" ऐसे में उपभोक्ताओं को चाहिए कि वह संगठित होकर इस प्रकार के
दुकानदारों का सामना करने के लिए अपने मनोबल को मजबूत बनाएँ. उनका मनोबल
तभी मजबूत होगा, उनकी हिम्मत तभी बढ़ेगी जब उन्हें अपने अधिकारों की
जानकारी होगी.
उपभोक्ताओं के अधिकार--
उपभोक्ताओं को यह जानना अत्यन्त आवश्यक है कि उनके क्या अधिकार हैं, जैसे
खरीदी जाने वाली चीजें पूर्ण रूप से इस्तेमाल में सुरक्षित होनी चाहिए.
यह खरीददार का अधिकार है कि वह जो भी चीज खरीदे ठीक हो. दूसरा
महत्त्वपूर्ण अधिकार बाजार में मिलने वाली और खरीदी जाने वाली वस्तु के
बारे में पूर्ण जानकारी हासिल करने का है. जब भी कोई चीज खरीदी जाए तो
उसके बारे में पूर्ण जानकारी प्राप्त करनी चाहिए. जब उपभोक्ता चुपचाप
जैसी वस्तु मिलती है वैसी ही खरीदकर चले जाएँगे तो दुकानदार चीजों में
बिना डर के मिलावट करते रहेंगे और दाम बढ़ा देंगे. इसलिए जब तक बोलेंगे
नहीं तब तक सुनवाई नहीं होगी. तीसरा महत्त्वपूर्ण अधिकार है, जब उपभोक्ता
वस्तु खरीदे तो उसका दाम सही लगाया जाए. अगर दाम अधिक हो तो खरीददार को
यह अधिकार है कि वह अधिक दाम का विरोध करे और उसके कम करने के लिए कहे.
उपभोक्ता को यह नहीं सोचना चाहिए कि वह दुकानदार से इस तरह कहेगा तो उसकी
बेइज्जती होगी, बल्कि बेइज्जती तो तब होगी जब आपको यह जानकारी ही नहीं है
कि आपका क्या अधिकार है, क्या कर्तव्य है और आप यह समझते हैं कि दुकानदार
ही आपको रोटी देने वाला है. चौथा महत त्वपूर्ण अधिकार है, यदि खरीदी
वस्तु घटिया, खराब मिलावट वाली पाई गई है तो उपभोक्ता उसकी शिकायत करें
और उस संबंध में उसकी शिकायत की सुनवाई सरकार द्वारा की जाएगी. बशर्ते कि
उसको मालूम है कि उसे शिकायत कहाँ करनी है. इसके अतिरिक्त एक अन्य अधिकार
यह भी है कि यदि खरीदी गई चीजें इस्तेमाल करने से टूट जाएँ या खराब हो
जाएँ, हानिकारक या मिलावट वाली हों, तो उसके बदले उसे या तो पैसा मिले या
फिर उसे, उस वस्तु के बदले दूसरी वस्तु दी जाए. इतना ही नहीं, उसका एक यह
भी अधिकार है कि वह स्वस्थ और साफ वातावरण में रहे. यदि उसे किसी
सार्वजनिक स्थान पर गंदगी दिखाई देती है तो तब उसका विरोध करें और उसको
दूर करने के लिए प्रयत्न करे. इसके अतिरिक्त उपभोक्ता को शिक्षा प्राप्त
करने का भी अधिकार है. यदि उसे किसी वस्तु के बारे में कुछ मालूम नहीं
है, तो वह उसके बारे में पूछताछ करके जानकारी हासिल कर सकता है.
अत: जब तक उपभोक्ता को अपने अधिकार मालूम नहीं होंगे, वे मूर्ख व मूक
उपभोक्ता बने रहेंगे. इसलिए यह आवश्यक है कि सभी उपभोक्ता इन अधिकारों की
जानकारी रखें और वस्तु की खरीददारी करते समय अपने अधिकारों का इस्तेमाल
करते हुए खरीददारी करें यही उपभोक्ता-जागृति होगी कि वे चीजें खरीदते समय
ऐसे ही चीजें नहीं खरीद लें; पर वस्तु की जानकारी और अपने अधिकारों की
जानकारी रखते हुए उनका इस्तेमाल करते हुए सूझ-बूझ के साथ खरीददारी करें.
