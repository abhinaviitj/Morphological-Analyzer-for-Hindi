<ठ्रन्स्लटेड् ंअटेरिअल्><ळिटेरटुरे><ढल्ट, णलिनब्स्ह,(ऐड्.)><भउड्ह् शन्ग्रह><१९९३><शहिट्य आकडेमि><णेत् ढेल्हि><७८-८३><२०००><ढल्ट, ण्.-भअड्ह शन्ग्रह-ळ्ट्-औ> 

तीनों यान (श्रावकयान, प्रत्येक बुद्धयान तथा बोधिसत्त्वयान या संबुद्धयान)
एक ही हैं.(१) इस संसार में मैं धर्म का राजा हूँ और भव-रोग का विनाश करने
के लिए मैं उत्पन्न हुआ हूँ. जिन प्राणियों के लिए धर्म का उपदेश करता हूँ
उनकी प्रवृत्ति को-रूचि और संस्कार को समझ कर करता हूँ.(२) (उर्वर-अनुर्वर,
सजल-निर्जल) सर्वत्र समभाव से जल की वृष्टि करने वाले मेघ के समान मैं
इस सम्पूर्ण जगत् को उपदेश देकर तृप्त करता हूँ. प्राणी चाहे जैसा भी हो
- सुशील हो या दु:शील, उत्कृष्ट या निकृष्ट- सबके प्रति मैं समभाव रखता
हूँ.(३) वे प्राणी चाहे चरित्रहीन हों या सच्चरित्र- उत्तम चारित्र्य तथा
आचार से युक्त हों- चाहे मिथ्या सिद्धान्तों को माननेवाले हों या उनसे
सर्वथा मुक्त हों- चाहे वे मिथ्या दृष्टि वाले हों या सम्यक् दृष्टि वाले-
सभी को मैं समभाव से उपदेश देता हूँ.(४) श्रोता प्राणी चाहे हीन हो अथवा
उत्तम बुद्धि वाला ग्रहणशील इन्द्रि वाला- मैं सभी को उपदेश देता हूँ. इस
कार्य में मैं क्लेश की चिन्ता नहीं करता और निरन्तर धर्म का उपदेश करता
रहता हूँ.(५) मेरे द्वारा दिये गए उपदेश को यथाशक्ति सुनकर प्राणी- मर्त्य,
अमर्त्य, मनोरम, प्राणी, इन्द्र, ब्रह्मा तथा चक्रवर्ती लोगों की योनियों
में जन्म लेते हैं.(६)इस लोक में जितने प्रकार के क्षुद्र, अनुक्षुद्र तथा
अत्यन्त क्षुद्र और इनके साथ मध्यम तथा उत्तम- जितनी भी ओषधियाँ हैं- उन
सबका विवेचन करता हूँ- (ध्यान से) सुनो.(७) वे लोग क्षुद्र ओषधि की संज्ञा
पाते हैं जो दोषहीन धर्म को जानते हैं तथा निर्वाण प्राप्त कर इस लोक में
विचरण-परायण होते हैं- साथ ही जो छ: अबिज्ञाओं और तीन विद्याओं को जानते
हैं.(८) मध्य ओषधि की संज्ञा उन लोगों को दी गई है जो लोग पर्वत की कन्दाराओं
में बिहार करते हुए प्रत्येक बुद्ध के ज्ञान की उपलब्धि की इच्छा करते हैं
साथ ही जिनकी बुद्धि सामान्यत: शुद्ध हो चुकी है.(९) उत्तम ओषधि की अभिधा
उन महापुरुषों को दी गई है जो श्रेष्ठ पुरुष के पद की अभिलाषा रखते हैं-
फलत: जो भविष्य में मनुष्य और देवों के स्वामी बुद्ध बनेगे. ऐसे लोग सदा
वीर्य और ध्यान का निषेवण करते रहते हैं.(१०) वृक्ष वे कहे जाते हैं जो सुगत
पुत्र एकाग्र भाव से मैत्री और शान्तभाव की चर्या का सेवन करते हैं इसीलिए
जिनका श्रेष्ठ पुरुष बनना निश्चय हो चुका है.(११) महावृक्ष वे कहे जाते हैं
जो धीर पुरुष अविवर्ती चक्र का प्रवर्तन करते हुए अलौकिक शक्ति धारण करते
हैं साथ ही जो अनेक करोड़ मनुष्यों की मुक्ति प्रदान करते हैं.(१२) जिस
प्रकार मेघ के द्वारा बरसाया गया जल एक और एक-सा होता है उसी प्रकार बुद्ध
के द्वारा दिया गया धर्म भी एक है परन्तु (उसको धारण करने वाली) मनुष्य
की बुद्धिरूपा शक्ति पृथिवी पर स्थित वृक्षों के समान अलग-अलग हैं.(१३)
इस दृष्टान्त को प्रस्तुत करने का हमारा अभिप्राय यह है कि तुम तथागत के
उपाय-कौशल्य को समझ सको कि किस प्रकार वे सबके लिए समान धर्म का उपदेश
करते हैं- हाँ, इतना अवश्य है कि उनकी व्याख्याएँ जल की विभिन्न बूँदों
के समान अनेक प्रकार की हैं.(१४) जिस प्रकार चन्द्र अथवा सूर्य की प्रभा
मनुष्यमात्र पर समान रूम से पड़ती है- चाहे वे पापी हों या पुण्यात्मा- उसमें
न्यूनता या अधिकता नहीं आती.उसी प्रकार चन्द्र तथा सूर्य की प्रभा के समान
तथागत की ज्ञानज्योति भी सभी मनुष्यों को समान रूप से विनीत करती है- न कम
न ज्यादा..१४-१५..(१५) जिस प्रकार कुम्हार समान मृत्तिका से ही बरतन बनाता
है और वे बरतन गुड़, क्षीर तथा घृत और जल के बरतन हो जाते हैं.(१६)उनमें कुछ
अशुद्ध वस्तुओं के और कुछ दही के बरतन हो जाते हैं- यद्यपि निर्माण करते समय
कुम्हार ने समान मिट्टी का ही प्रयोग किया था.(१७) जैसा द्रव्य पात्र में
रखा जाता है- उसी से वह पात्र जाना जाता है- इसी प्रकार तथागत प्राणियों
को समान मानते हुए भी अपने-अपने रुचिभेद के अनुसार-भिन्न-भिन्न- यानों
का उपदेश करते हैं- सही है कि सच्चा यान बुद्धयान ही है. भवचक्र बोध के
बिना मनुष्य निर्वाण को प्राप्त नहीं कर सकता.द्विविध धर्मदेशना(१) स्कंध,
पुद्गल (व्यक्तिगत आत्मा) सिद्धान्त, सामान्य और विशेष, अलक्षण, कारण तथा
इन्द्रिय- इन सबके विषय में मैं श्रावकों के लिए कुछ कहता हूँ.(२) अ-हेतु,
चित्तमात्र, विभूति (शक्ति) सोपान (बोधिसत्त्व के) आन्तरिक अनुभव शुद्ध
तथता- बौधिसत्त्वों के लिए इनमें से प्रत्येक का आख्यान करना चाहता हूँ.(३)
वे जो सूत्रो-विनय और अभिधर्म के अनुसार शुद्धि की बारीकी निरूपित करते
हैं- केवल पुस्तकों का अनुधावन करते हैं- उनका मर्म या आन्तरिक अभिप्राय
नहीं समझते. वे लोग नैरात्म्य प्रतिष्ठित नहीं है.(४) त्रिविध सत्ता है-
अनित्यता, शून्यता, निरात्मता तथा जो आत्मीय-आत्मा से सम्बद्ध माने जाते
हैं- श्रावकों के लिए मैं इनका तथा सामान्य का निर्वचन करूँगा. (५) किसी
भी धर्म या अस्तित्ववान पदार्थ में आसक्ति न होना, एकान्त का सत्य क्या
है- इसे ठीक-ठीक जानना-सर्वथा अकेला होकर चलना है. प्रत्येक बुद्धत्व
का फल- जो तर्कातीत है- मैं बताता हूँ.(६) अनागत, अतीत, निर्वाण, पुद्गल
तथा वचन- इन सबका विवेचन मैं व्यवहारबुद्धि या सांवृतिक दृष्टि से करता
हूँ- पारिमार्थक स्तर पर कुछ कहना वस्तुत: अक्षर या वाणी के परे है.(७)
नैकायिक (निकाय से सम्बद्ध) और तीर्थय एकांगी दृष्टि का आश्रय लेते हैं-
उनकी दृष्टि समग्र नहीं- आपेक्षिक होती है. वे केवल चित्त के सम्बन्ध में
व्यामुग्ध रहते हैं और सत्ता के बाह्म पक्ष की कल्पना करते रहते हैं.(८)
जिस प्रकार कोई चित्राचार्य या उसका शिष्य चित्र के निमित्त रंग का उपयोग
करता है ठीक वही बात मेरे उपदेश के चित्रण में भी समझो.(९) वास्तव में
चित्र रंगों में नहीं होता, न भित्ति पर होता है और न ही भाजन पर - यह तो
केवल प्राणियों को आकृष्ट करने के लिए रंगों से चित्रों की विकल्पना की जाती
है.(१०) तत्त्व अक्षरातीत है. वह जैसा कहा जाता है वैसा नहीं होता. धर्म में
प्रतिष्ठित होकर यौगियों को तत्त्व का उपदेश करता हूंॅ.यानत्रय(१) तत्त्वत:
यहाँ अनेक यानों के प्रतिष्ठापन की बात नहीं है- मैं एक ही यान की बात करता
हूँ. वास्तव में बाल-बुद्धि वालों को आकृष्ट करने के लिए ही अनेक यानों की
उपादेयता है.(२) जिस प्रकार समुद्र में तरंगों से काष्ठ-खण्ड प्रवाहित होता
रहता है- उसी प्रकार मूढ़ श्रावक लक्षणों से घुमाया जाता है.(३) देवयान,
ब्रह्मयान, श्रावकयान तथा तथागतयान- इनमें से प्रत्येक यान के सम्बन्ध में
मैं कहता हूँ.(४) जब तक चित्त की प्रवृत्ति है तब तक किसी भी यान की कोई
प्रतिष्ठा नहीं है और जब चित्त ही नहीं है- तो न यान है और न यानी.(५)
स्कन्ध, पुद्गल, धर्म, स्वसामान्य, अलक्षण, प्रत्यय (हेतु) तथा इन्द्रिय-
इन सबके विषय में मैं श्रावकों को कहता हूँ.(६) अ-हेतु, चित्तमात्र,
विभूति (शक्ति) बोधिसत्व की विभिन्न भूमियाँ, आन्तरिक अनुभव, पवित्र तथता-
इनमें से प्रत्येक का आख्यान मैं बोधिसत्व के लिए करता हूँ.(७) परन्तु जो
मनुष्य इन शून्य तथा आत्मवर्जित धर्मों को जानता है- वही तत्वत: संबोधि
सम्पन्न भगवान बुद्ध के ज्ञान को ठीक समझता है.-सद्धर्म पुण्डरीक, ९८१(८)
प्रज्ञा में स्थित रहने के कारण वह प्रत्येक बुद्ध कहलाता है तथा शून्य
ज्ञान से रहित होने के कारण वही श्रावक कहा जाता है.(९) वही सम्यक सबुद्ध
तब कहा जाता है- जब वह सभी धर्मों को जान लेता है. फिर वह सैकड़ों उपायों
के द्वारा प्राणियों को धर्म का उपदेश देता है.(१०) इसी प्रकार श्रावक
भी समझते हैं कि उन लोगों ने निर्वाण प्राप्त कर लिया है परन्तु बुद्ध
उन्हें समझाते हैं कि जिसे वे लोग निर्वाण समझते हैं- वह निर्वाण नहीं है-
विश्राम है.(११) यह बुद्धों का उपाय-कौशल्य है कि इस नीति का उपदेश देते
हैं कि सर्वज्ञत्व की प्राप्ति के बिना सच्चा निर्वाण नहीं हो सकता. इसलिए
पहले उसे प्राप्त करने का प्रयत्न करो. (१२)तीन मार्गों का अनन्त ज्ञान, छ:
शुभ पारमिताएँ, शून्यता, अनिमित्तता तथा प्रणिधान-निवर्सन.(१३) बोधिचित्त,
निर्वाण को प्राप्त करने वाले अन्य सभी धर्म जो सास्रव तथा अनास्रव सभी
प्रकार के हैं- शान्त हैं और गगन की तरह हैं.(१४) चार ब्रह्म-विहार हैं
जो संग्रह कहे जाते हैं तथा वे धर्म जिनका सभी प्राणियों के विनयन के लिए
महर्षियों ने आदेश दिया है.(१५)जो इन धर्मों की माया एवं स्वप्न के समान
अस्थायी, कदली के स्तम्भ के समान निस्सार तथा प्रतिध्वनि के समान सत्तारहति
समझता है.(१६) और जो इस समस्त त्रैधातुक जगत् और उसके स्वाभाव को जानता
है वह अबद्ध, अविमुक्त और निर्वाण को नहीं जानता.(१७) जो इन सभी समान,
शून्य तथा अनेक प्रकार के कारणों से रहित धर्मों को नहीं समझता- वह किसी
भी धर्म के वास्तविक रूप को नहीं समझता.(१८) पर वह व्यक्ति जो महाप्रज्ञ
है, जो सम्पूर्ण धर्म को पूर्णत: जानता है वह समझ जाता है कि इस संसार में
यान तीन है- किन्तु यान तो केवल एक ही है.(१९) सभी धर्म समान है- सबके लिए
समान है. इस बात को समझकर ही मानव अमृत और मंगलमय निर्वाण को समझने में
समर्थ होता है.स्तूप एवं विग्रह की पूजा(१) जो प्राणी निर्वाण प्राप्त
इन जिनों के धात्व व शेषों की पूजा करते हैं एवं स्वर्ण, रजत तथा स्फटिक
के सहस्रों रत्नजटित स्तूप बनवाते हैं-(२)तथा जो कोई अश्मगर्म, कर्केतक,
मुक्ता, श्रेष्ठवैदूर्य तथा इन्द्रनील के स्तूप बनवाते हैं- उन सभी ने
श्रेष्ठ ज्ञान की प्राप्ति की.(३) तथा वहाँ कुछ ऐसे भी प्राणी थे जिन्होंने
समर्पण के उद्देश्य से बत्तीस लक्षणों से युक्त शरीर धारण करने वाले चिन्हों
की रत्नमय मूर्तियाँ बनवाई थीं- वे सब भी ज्ञान प्राप्ति के भागी हुए.(४)
वहाँ कुछ ऐसे भी प्राणी थे जिन्होंने तांबे या कांसे की सप्तरत्नजटित सुगत
की मूर्तियाँ बनवाईं-उन सबको भी श्रेष्ठ ज्ञान की प्राप्ति हुई.(५) जो
प्राणी चित्र-भित्तियों पर सम्पूर्ण अंगों से युक्त तथा सौ पवित्र लक्षणों
से सम्पन्न सुगत की मूर्ति बनवाते हैं- स्वयं लिखते हैं या दूसरों से लिखवाते
हैं- वे सभी प्राणी दया के भागी बने और बनते हैं.(६) ध्वज, छत्र, वितान और
पताका के (उपकरणो) से अनेक (प्रकार के) चूर्ण और अनुलेपन लेकर जो व्यक्ति
सुगत की पूजा करता है वह शीघ्र समाधि लाभ करता है.(७) श्रेष्ठ गंध, माल्य,
पुष्प के (उपकरणों से) अनेकविध वादित्र और तूर्य लेकर जिन स्तूप पर पूजा करता
है वह शीघ्र ही समाधि लाभ करता है.(८) पणव, उत्कृष्ट घोषकरी सैकड़ों मृदंग,
पटह, वीणा, उत्कृष्ट वेणु के रव से प्रसन्नचित्त हो, मधुरस्वरकारी विविध
वाद्य द्वारा जो नायक की पूजा करता है- वह शीघ्र समाधि लाभ करता है.(९)
जो उत्तम ढंग से परिष्कृत, रतनमयी, रुचिर प्रसादकारी तथा परमसुदर्शनीय
बुद्ध प्रतिमा का निर्माण करता है वह शीघ्र ही समाधि लाभ करता है.- समाधिराज
