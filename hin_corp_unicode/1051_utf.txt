<ठ्रन्स्लटेड् ंअटेरिअल्><ळिटेरटुरे><ढस्, झोगेस्ह्><फ्रिट्ह्वि कि पेएड><१९८८><शहिट्य आकडेमि><णेत् ढेल्हि><८४-८९><२१००><ढस्, झ्-फ्रिट्ह्वि खि पेएड-ळ्ट्-औ>

ललिता ने भयभीत होकर ऊँचे स्वर में पूछा, "तूने क्यों दिया?"लेकिन बननी
ने दूसरे ही क्षण यह बताया कि चूँकि उसके हाथ में एक भी पैसा न था और
उसने कुछ इस तरह से माँगा कि वह दिये बिना न रह सकी. हाथ में एक भी पैसा
न होनेपर वह बाहर कैसे जा सकता है भला? बंधु-बांधव के सामने शर्मिन्दा भी
तो हो सकता है. भैया के प्रति बहन का प्रेम देखकर माँ का भी पुत्र-सन्हे
भी जाग्र हो गया.इसीलिये इस बारे में चुप रही. सिर्फ इतनी ही बोली कि
पिता जी को यह सब न बताये.जानने पर वे बहुत तिलमिलायेंगे.बबनी ने पूछा,
"माँ क्या मुझे बिल्कुल ही उठना न चाहिए?" ललिता ने ठहर-ठहर करकहा, "शाम
को तो थोड़ा- बहुत उठकर टहलना ही चाहिए था, और थोड़ा बहुत चलने सेकुछ होगा
नहीं. लेकिन जब डॉक्टर ने दो-चार दिन पूरा आराम करने के लिए कहा है,तबजहाँ
तक संभव हो, मानकर चलना ही ठीक है. अगर उठ सकती हो, तो उठकर बैठ जाओ."
लेकिन बननी उठी नहीं. उसने कहा कि जब उठने को नहीं कहा गया है, तब वह नहीं
उठेगी. और दो दिन यह दुख तकलीफ झेल लेगी. ललिते उठी और उसने नीला बल्ब जला
दियाऔर दोनों खुली खिड़कियाँ बंद कर आयी. बाहर अंधेरा पूरी तरह छा गया है.
सर्दी भीपड़ रही है. वह रसोईघर का काम लगभग निपटाकर ही आयी है. हृदयनाथ
खिला देगी. बबुआका खाना तो प्रतिदिन उसके कमरे में ही परोसकर-ढँककर रख
देना होता है. ललिता फिरबेटी के पास आ बैठी और उसके सिर पर हाथ फेरती हुई
बोली " कोई तकलीफ तो नहीं." बबनी ने बताया, "नहीं कोई तकलीफ नहीं है. बस
लगातार सोये रहने के कारण बेचैनी-सी हो रही है और कभी-कभी सिर में दर्द
होता है."ललिता ने उसके माथे पर दोनों हाथ रख एक गहरी-साँस भरी. उसके
चेहरे पर चिंता की रेखाएं खिंच आयीं. बबनी ने अचानक पूछा, "माँ, बच्चा
होने पर ऐसा ही कष्ट होताहै?" तब ललिता बुरी तरह सिहर उठी. क्षण भर में
उसके मानस पटल पर कई एकबेटे-बेटियों के जन्म की घटनाएँ कौंध गईं. उसने यह
भी अनुभव किया यह छोटी-सीबच्ची माँ न बनने पर भी प्रसव के समय होने वाली
यंत्रणा की बात पूछती है. बेटीको देने लायक कोई भी उत्तर उसके पास न था.
लेकिन कोई न कोई उत्तर तो देना ही था, यह सोचकर वह एक पुरानी कहावत की एक
पंक्ति ही कह पाई, " क्या करेगी बिटिया, हम स्त्रियों के भाग्य में यह सब
तो भोगना है ही! बेटी का जन्म पाकर एक दिन विवाहिता का रूप लेना पड़ता हैऔर
फिर माँ बनना पड़ता है. यह ईश्वर का अभिशाप ही है. हम इससे मुक्त नहीं हो
सकती." दूसरी ओर तकते हुए उसने यह बात कही और फिर उसने पीछे मुड़कर बबनी
की ओर देखा. उसके चेहरे पर रक्त की लाली दौड़ गई दिखी.संभवतः वह लजा गई
है. बिना सोचे-विचारे ऐसा कहने पर भी, यह बात बेटी के जीवन में सहायक बन
सकती है, ऐसा अनुभव कर ललिता ने एक और वाक्य जोड़ा, " इसीलिए, लड़कियों
को यथासंभव देर से विवाह करना चाहिए."मतलब यह कि हाईस्कूल में पढ़ते हुए
ही वह सब नहीं करना चाहिए था, जिस कारण डाक्टर की गुप्त सहायता लेकर हमें
तुम्हारा उद्धार करना पड़ा और तभी तुम सबसे लुक-छिपकर इस तरह पड़ी हो. माँ
की बातों का यह अर्थ लगाकर बबनी ने मुँह फुलाते हुए उत्तर दिया, "माँ,
देरी से क्यों, मैं तो कभी विवाह करने की बात तक नहीं सोचती."ललिता बात
आगे न बढ़ाकर, एक गहरी साँस छोड़ मन-ही-मन चुप रह गई. लड़की ने जाने और
क्या क्या कहे, कोई ठिकाना नहीं. लेकिन लड़की को आज प्रेरित या उत्साहित
करने की आवश्यकता ही न पड़ी. वह उत्तेजना के स्वर में ही बोलती चली गयी, "
तुम लोग यह किराये का घर तोड़ डालो. वर्ना पिता जी घूस खाना नहीं छोड़ेंगे,
और तुम सब भैया को भी कभी सुधार नहीं पाओगी."ललिता ने तीखी निगाह से बबनी
की ओर देखा, "मतलब क्या है तेरा? तू क्या कहना चाहती है?" परंतु बबनी ने
कोई उत्तर न दिया. माँ पर क्रोध करती हुई तकिये पर ही उसने सिर घुमा लिया.
उसकी बात का अर्थ ललिता सचमुच समझ न पायी थी. ऐसी भयंकर बात कह देने के
कारण ही उसे गुस्सा भी आया था. लेकिन कोई सवाल करने के पहले ही हृदयनाथ
के जूते की आहट सुनाई पड़ने लगी. गला खखारकर और `अरी बिटिया कहाँ है तू'
जैसे रोजमर्रे के शब्द बोलते हुए हृदयनाथ बाहर के कमरे में दाखिल हुए और
फिर बरामदा पारकर वहाँ से सीधे इस कमरे तक चले आये.इस समय ललिता ने उन्हें
प्रसन्न चित्त रखने के लिए स्वयं को संयमित कर लिया था और चेहरे पर यथासंभव
मुस्कान बिखेर ली. भरे-पूरे कद्दावर हृदयनाथ इस समय लाल कमीज और धोती पहने
हुए थे. उन्होंने मंद हँसी बिखेरते हुए बेटी के सिर के ऊपर झुककर पूछा,
"बिटिया, अब तेरी तबीयत ठीक हो रही है न? तुम्हें किसी चीज की जरूरत हो तो
फिर जाऊँगा." बबनी के चेहरे पर फिर से हँसी बिखर गयी. माता-पिता के स्नेह
का कोमल स्पर्श उसे सबसे सदा दूर रखता आया है. पिताजी के बारे में यह अधिक
सत्य है. ललिता के साथ बेटी की खट-पट होने पर भी हृदयनाथ के साथ ऐसा कभी
नहीं हुआ. एक प्रकार से यही कहा जा सकता है कि वह अपने बाप के लाड-दुलार से
ही बर्बाद हुई है.ललिता कुर्सी पर से उठना चाह रही थी, लेकिन पति के बेटी
से झुककर बातें करते रहने के कारण यह संभव नहीं था. हृदयनाथ ने फिर कहा,
"ठहरो, मैं बाथरूम से कपड़े बदलकर अभी आया. तुम घड़ी भर के लिए के पास बैठो."
इशारे-इशारे से ही बबनी से विदा लेकर हृदयनाथ लौटे और पास रखे आलने तक गये.
उन्होंने कमीज उतारी और उसे टेढ़ी-मेढ़ी खूँटी पर लटकाकर, नीचे के डंडे पर
रखे हवाई चप्पल के हाथों से उठाया और उसके स्थान पर भारी पंपशू रखकर बाहर
निकल आये. वह पाँच मिनट में ही धोती के दोनों किनारों को कमरों में खोंसे
बाथरूम से लौट आये. इस बीच खामोश बैठी हुई ललिता पति के लिए कुर्सी छोड़कर
उठी और चाय बनाकर ले आने के विचार से चुपचाप रसोईघर की ओर चली गई. हृदयनाथ
मुस्करा रहे थे और बबनी के पास ही बैठ गये. अब तक वह पूरी तरह सहज हो गई
थी.ललिता पहले भी रसोईघर छोड़ न पायी थी और अब भी छोड़ नहीं पा रही. अपना
यह खानदान काफी लम्बा-चौड़ा और संभ्रांत माना जाता रहा है. इस घराने के कई
परिवार हालाँकि अब भी धनी हैं लेकिन अपने घर की हालत बिगड़ जाने के कारण,
हृदयनाथ के साथ ललिता अपने विवाह होने के समय से ही गृहस्थी संभालने की सारी
योग्यता अर्जित कर आई थी. एक सुश्रृंखल परिवार गढ़ने में उसे कोई परेशानी
नहीं हुई लेकिन सारे खानदान की मान-मर्यादा की विगत स्मृतियाँ उसे सदैव आगे
बढ़ते रहने की प्रेरणा देती रहीं. इसी से, वह सरल स्वभाव वाले हृदयनाथ को
प्रभावित कर, घर के श्रीमुख को नयनाभिराम बनाने में जुट गयी. वैसे हृदयनाथ
थोड़े में ही संतुष्ट रहने वाला आदमी था और पाप से बहुत डरता था. ललिता
को वह सब अब भी याद है. लेकिन उसने पति को कभी बोध न होने दिया कि हृदयनाथ
पत्नी के समक्ष बहुत दबा-सिकुड़ा रहता है. बाद में धीरे-धीरे वह स्वाभाविक
हो आया. उसकी शुरू की आदतें एक प्रकार से बनी ही रह गई. वह जैसे एक अलिखित
विधान हो गया.ललिता एक चतुर युवती थी. हृदयनाथ की प्रवृत्तियों से सामंजस्य
रखती हुई, बाहरी तौर पर यही कहती कि हमारे वो ही अच्छे हैं, ईश्वर जो देते
हैं, वही बहुत है. इस प्रकार वह अपने आपसे समय और सुविधानुसार उक्तियाँ
दोहराया करती कि ऐसा होने पर कितना अच्छा रहता. अगली बार पैसा मिलने पर अमुक
चीज खरीदने की सोच रही हूँ और इस प्रकार की इच्छाएँ भी प्रकट किया करती.
प्रीति के पैदा होने तक यह हालत अच्छी तरह जम नहीं पायी थी. लेकिन बबुआ और
बबनी के होने के बाद से ही नियमित आय से घर चलाना असंभव होने लगा इसीलिए,
हृदयनाथ जैसे-जैसे दो पैसे जोड़ने की चिंता करने को बाध्य हुआ वैसे-वैसे
ललिता का सलाह-मशविरा भी बढ़ने लगा.इसी कारण, बड़ी बेटी प्रीति को बहुत अधिक
ऐशो - आराम तो न मिला लेकिन तो भी इसका उसका विवाह कम उम्र में ही हो गया.
बबुआ और बबनी होश संभालने के बाद से ही विलास और समृद्धि का उपयोग करते आ
रहे हैं, और उनके लिए पिता की नौकरी की ज्यादा कीमत नहीं है. उनकी आय से
वे अनजान नहीं. उन्हीं के समय किराये का घर बना है. सिर्फ आठ हजार रुपये
के ऋण से ही वह नहीं बना. यह भी वे माता-पिता की बातचीत परोक्षतः समझ गये
हैं. लेकिन इस बीच हृदयनाथ के दफ्तर के हिसाब-किताब में गड़बड़ी के चलते
निलंबित हो जाने और इतने दिनों तक किराये वाले घर को आवासगृह के रूप में
दिखाये जाते रहने के बाद भी किसी हिंसकर चुगलखोर के चलते नगरपालिका को अचानक
ही सब कुछ फिर से `एसेस ' करना पड़ा, जिस कारण बड़ी उलझन में वह फँसा हुआ
था और माता-पिता ने भी उन दोनों को कभी भी किसी कमी का बोध होने न दिया.
उन्होंने सारी मुसीबतें अपने ही सिरों पर झेल लीं. बीच में जो नौकर-चाकर
रखे गये थे, उन्हें विदा करके ललिता ने फिर खुद ही घर सँभालना आरंभ किया.
वही व्यवस्था अब तक चल रही है. और उसका अब तक जारी रहना इस समय बहुत अच्छा
सिद्ध हुआ. क्योंकि किराये का घर खाली ही था, हालाँकि उससे कोई आमदनी नहीं
थी. साथ ही, नौकर-चाकर के रहने पर बबनी का कलंक प्रकट हो जाने की आशंका
थी.लेकिन बबनी ने आज अचानक ही इतनी कठोर बातें क्यों की? गैस के चूल्हे के
ऊपर सों-सों कर रहे केतली के पानी के उबलने की प्रतीक्षा करती वह इस प्रश्न
का उत्तर किसी भी तरह न पा सकी. कुछ भी हो, बबनी को इतना बड़ा आरोप नहीं
लगाना चाहिए था. बबुआ की बात दूसरी है. वह ईश्वर को नहीं मानता. भले ही वह
काम-धाम नहीं करता तो न सही. लेकिन जब शराब पीने लगा हैतब उसे पूरी तरह नष्ट
ही कहना पड़ेगा. हृदयनाथ का गुस्सा देखकर कभी-कभार ललिता के समझाने की कोशिश
करने पर वह उल्टा प्रश्न कर देता. कहता, काम करना चाहिए, क्यों? बिना कोई
तकलीफ उठाये अगर हम लोगों को इतनी संपत्ति मिल सकती है, वेतन का पैसा न
लगाने पर भी यदि हम लोगों का इतना लंबा चौड़ा घर हो सकता है और वेतन का
पैसा खर्च किये बिना अगर सारा सुख भोगा जा सकता है, तब वह भला किस खुशी में
काम करेगा? बेचारे किसी बेकार आदमी की रोजी-रोटी मारने के लिए? ऐसे लड़के
ने अगर आज बबनी वाला सवाल माँ से पूछा होता, तब शायद उसे इतनी चिंता न हुई
होती. किरायेवाला घर इसलिए तोड़ देना चाहिए क्यों वहीं उसका सर्वनाश हुआ
था? लेकिन उससे हृदयनाथ की रिश्वतखोरी का बंद हो जाना और बबुआ का अच्छा
हो जाना कैसे संभव हो सकता है?ललिता एक बची हुई चाय का एक प्याला पति को
पहुंचाने गई. उसने देखा कि कुर्सी के हत्थे पर केहुनी टेके हृदयनाथ दोनों
हाथों की अँगुलियों से दोनों आँखें ढँक कर किसी गहरी चिंता में डूबे हैं.
निस्तेज, नीले प्रकाश में स्वाभाविक से भी अधिक पीली दिख रही बबनी भी आँखें
मूँदे लेटी है. ललिता के धीरे से `चाय' कहते ही, हृदयनाथ हड़बड़ाकर उठ बैठे.
ललिता ने चाय बढ़ायी और फुसफुसाते हुए पूछा, "बबनी को भी कुछ खाने के लिए दें
या नहीं?" हृदयनाथ ने बताया कि उसे नींद आ रही है, अभी जगाना ठीक नहीं. खुद
भी एक प्याला चाय पी लेने की इच्छा से ललिता वापस रसोईघर में चली आई. रात के
भोजन में अभी भी बहुत देर थी. आजकल पति काफी रात गये भोजन करते हैं. देर रात
तक टहलते भी रहते हैं. जल्दी घर पहुँचने पर भी "भूख लगी ही नहीं, थोड़ा ठहकर
खाऊँगा", ऐसा ही कहते हैं. उन्हें कुछ हो गया है शायद. तभी इतनी अधिक चिन्ता
करते रहते हैं.किरायेदार से थोड़ा और सावधान रहना चाहिए था. इतना मेल-जोल
किसी के भी साथ ठीक नहीं. लेकिन यह कौन जानता था कि इतनी बड़ी घटना घट जाएगी.
वे असमिया लोग ही थे. मेल-जोल तो पंजाबी परिवार से ही अधिक था. बिल्कुल एक
घर जैसी ही बात हो गयी थी. सरदार जी और सरदारनी, उनके भी कई बेटे-बेटियाँ,
सभी बबुआ और बबनी, किसी को भी एक क्षण देखे बिना रह नहीं सकते थे.बबनी भी
`आंटी' और `अंकल' को बहुत चाहती थी. वे लोग उसे यहाँ कार से घुमाने के लिए
भी ले जाते थे. कभी-कभी कपड़े - लत्ते भी खरीद देते थे. आपत्ति करने पर बात
टाल देते थे. बाद कपड़े का उपहार इतना नियमित हो गया कि और तो और, ललिता के
लिए भी बीच-बीच में उपहार ग्रहण करते हुए सोच-विचार करने जैसी कोई बात नहीं
रह गई. बबनी ने उन्हीं दिनो नये-नये फैशन के कपड़े पहनना सीखा था. पहला तो
दिल्ली से ही अंकल-आंटी के बहुत कपड़े आते थे. यह बताने की आवश्यकता नहीं
कि इस प्रकार कपड़े पाते रहने में हृदयनाथ और ललिता की मौन स्वीकृति उसे
प्राप्त थी. क्योंकि घर के ढेर सारे खर्च के दिन-प्रतिदिन बढ़ते रहने के साथ
ही, मालगुजारी की वृद्धि और हर महीने कर्ज की अदायगी आदि कारणों से वे लोग
कभी-कभी खर्च में कटौती भी करते थे. यह तय है कि यह बात वे किसी को जानने न
देते थे.ललिता ने बची हुई चाय का प्याला मुँह से लगाया और एक घूँट के बाद
प्याले को नीचे रखते हुए उसने मन -ही-मन स्वीकार किया कि उसके इस अभ्यास
को बाद में कभी चलने न देना चाहिए था. पंजाबी परिवार के चले जाने के बाद, एक
दक्षिण भारतीय परिवार आया. पति-पत्नी और पति का युवा भाई. संतानहीन दंपत्ति
से बबनी को बहुत स्नेह मिला. हिन्दी में बातचीत करते हुए उसने ललिता को डोसा
और इडली बनाना सिखला दिया था. बिहू के समय हृदयनाथ के तीनों बच्चों को कशीदे
कढ़े तीन गमछे देकर और भरपूर नाश्ता कराने के कुछ दिन बाद ही, ललिता को एक
काँजीवरम् साड़ी और बबनी को स्थानीय बाजार से ही खरीदे गये कई प्रकार के
कपड़ों का उपहार मिला. विशेषकर इस युवा भाई ने बड़े उत्साह से बबनी को बाजार
ले जाकर कपड़े खरीदवाया. यह देखकर स्कूल की सहेलियाँ ने चिढ़ा-चिढ़ाकर उसे
परेशान कर डाला था. वहाँ तक तो भय का कोई कारण न था. क्योंकि मन में चाहे
जो कुछ रहा हो, इस युवक ने किसी दिन भी बबनी के प्रति कोई बुरा आचरण न किया
था. इतने पर ही यदि विराम हो गया होता तो निश्चय ही अच्छा होता. क्योंकि
उसके बाद एक दिन हृदयनाथ दो असमिया युवक को एक दिन किरायेदार के रूप में
ले आया था. दोनों इंजीनियर थे. एक नौकरी करता था, दूसरा ठेकेदारी. हृदयनाथ
दफ्तर में ही उन दोनों को ढूँढ़-ढ़ूंॅढ़कर, उनके काम में सिर्फ सहायता ही
नहीं कर देता था बल्कि दक्षिण भारतीय परिवार के वापस चले जाने की तैयारी
सुनकर उसने उन दोनों को अपने घर आमंत्रित भी किया था. अविवाहित युवकों को
देखकर ललिता आरंभ में कुछ हिचकिचायी. किंतु हृदयनाथ ने बात टालते हुए कहा,
"छोड़ो भी, ये दोनों लड़के अपने ही असमिया भाई-बंधुओँ की तरह हैं. वैसी
बातें किसी परदेसी के बारे में ही सोचनी चाहिए."दोनों इंजीनियरों ने भी एक
जैसी दोहरायी "भाभी, हम लोग घर-द्वार, माँ-बाप सबको छोड़कर आपकी शरण में
आये हैं." और ऐसी ही बहुतेरी चलती-फिरती बातों में बहला-फुसलाकर ललिता को
मोहित कर लिया. कभी-कभी सप्ताह भर की शाक-सब्जी और जीप से पूरी की पूरी रोहु
मछली लाकर कहता, "भाभी, आज हम भी आप ही लोगों के साथ खायेंगे. उन लोगों की
भोली-भाली और रंगीली बातों में ललिता को एक-एक नया आमोद प्राप्त हुआ, जो कि
पंजाबी, मद्रासी भोजन में और ऐंठती जीभ से हिन्दी बोलने में पाना संभव नहीं
था. अन्त में जीप से पिकनिक पर जाना और सिनेमा जाना भी जैसे रोज का नियम ही
बन गया. कपड़ा खरीदे जाने के लिए जीप माँगने पर तो दोनों युवक जी खोलकर खर्च
करते. ललिता को पता था कि बबनी कभी-कभी स्कूल जाते समय रुपये उड़ा जाया करती
है. उसे बाद में ज्ञात हुआ था कि हृदयनाथ की किसी जरूरत के चलते उन लोगों
से काफी रुपये ले चुकने के बाद ही, उनको इस घर का लोभ दिखाया गया था.
