<णटुरल् श्चिएन्चे><श्चिएन्चे अन्ड् शोचिएट्य्><ढिलिप् ंअड्हुकर् शल्ति><ःअमरे  बोओक् ठ्रुस्ट्><णेत् ढेल्हि><१२ टो २१><२५००><ढिलिप् शल्ति-ःअमरे  खुमर्>

पतंजलि
यद्यपि उपनिषदों और अथर्व वेद में योग की बात आती है लेकिन ईसा से २०० वर्ष
पूर्व ही इसके मूल सिद्धांतो और प्रक्रियाओं को पूरी तरह से प्रस्तुत किया गया.
इस काम को करने वाले व्यक्ति का नाम पतंजलि था. उन्होने उसका विवरण अपने योग
सूत्रों में दिया है.
पतंजलि के अनुसार आदमी के शरीर में नाड़ियां और ऐसे केंद्र है जिन्हें चक्र कहते
हैं. यदि इन पर काबू पा लिया जाये तो छिपी शक्ति जिसे कुण्डलिनी कहते है जाग्रत
हो जाती है, जिससे वह व्यक्ति दैवी शक्ति प्राप्त कर लेता है. पंतजलि ने ऐसे आठ
चरण या स्थितियां दी हैं--यह (सार्वजनीन नैतिक धर्मादेश), नियम (अनुशासन से अपने
को शुद्ध करने का तरीका), आसन, प्राणायम (सांस पर नियंत्रण), प्रत्याहार (मन को
बाहरी चीजों से हटाना), धारणा (संकेद्रण), भावना (मनन या चिंतन) और समाधि
(अतिचेतन स्थिति). यह आखिरी चरण ही सबसे कठिन है. इससे व्यक्ति `देवत्व' प्राप्त
कर लेता है.
पतंजलि ने एक सुंदर सादृश्य द्वारा समझाया है कि ईश्वर योग द्वारा कैसे प्राप्त
किया जाता है. वह कहते हैं कि हमारा मन एक तालाब की सतह जैसा है. जैसे हवा
द्वारा तालाब का पानी हिलते रहने के कारण हम तली में पड़ा रत्न नहीं देख सकते
उसी तरह हम अपना ईश्वरत्व नहीं जान पाते क्योंकि हमारा मन बराबर अन्य दुनियावी
बातों में उलझा रहता है. यदि तालाब की सतह स्थिर और शांत रहे तो तली मे पड़ा
रत्न दिखाई दे जायेगा. यदि मन को शांत रखा जाये और बाहरी दुनिया की ओर से उसके
दरवाजे बंद कर दिये जायें तो व्यक्ति स्वंय मे ईश्वर को देख सकता है.
पिछले कुछ दशकों से वैज्ञानिक योग की शक्ति को पहचानने लगे है. अब प्रयोगों
द्वारा यह प्रमाणित कर दिया गया है कि योग के अभ्यास द्वारा कई भौतिक और मानसिक
बीमारियों को दूर किया जा सकता है. योगियों पर हुए परीक्षणों से पता चलता है कि
योग द्वारा व्यक्ति असाधारण शक्तियां प्राप्त कर लेता है. उदाहरण के तौर पर
व्यक्ति लंबे समय तक बिना भोजन और आक्सीजन के रह सकता है. विश्व की अनेक
प्रयोगशालाओं में शोध हो रहा है जिससे योग के अन्य गुणों का पता लग जाये. पतंजलि
ने जो कुछ शताब्दियों पहले कहा था उस पर अब ध्यान दिया जा रहा है.
आर्यभट्ट
कुसुमपुर (पटना) के प्रसिद्ध विश्वविद्यालय नालंदा में स्थित विख्यात खगोल
वेधशाला के निकट एक अनुष्ठान हुआ था. यह सब एक पुस्तक के विमोचन के उपलक्ष्य
में हुआ जो खगोल विज्ञान में एक नई विचाराधार का आधार बनी.
जब २१ मार्च सन् ४९९ को विश्वविद्यालय में दोपहर बारह बजे की घंटी बजी तो वैदिक
मन्त्रों के सस्वर गाने से वातावरण गूंज उठा. पंडित हवन और प्रार्थना करने के
पश्चात् २३ वर्षीय खगोल वैज्ञानिक को सभा मंच पर लाये. चारों और मौन छा गया.
खगोल वैज्ञानिक ने मंच पर रखी एक चौकी पर पड़े चर्मपत्र और कलम पर पवित्र जल
छिड़का. मंत्र पाठ करते हुए उसने ऊपर सूर्य को ताका एंव साष्टांग प्रणाम
किया, फिर चौकी के सामने जा बैठा. कलम लेकर उसने पुस्तक का पहला अक्षर लिखा.
पंडितों ने श्लोक गान किया और भीड़ ने विद्वान पर फूल बरसाये.
यह युवा खगोल वैज्ञानिक आर्यभट्ट थे और उनकी पुस्तक का नाम था आर्यभटीय.
आर्यभट्ट का जन्म सन् ४७६ मे केरल में हुआ था. आर्यभट्ट अपनी पढ़ाई पूरी करने के
लिये नालन्दा विश्वविद्यालय में आये थे. उस समय नालन्दा शिक्षा का बहुत बड़ा
केंद्र था. जब उनकी पुस्तक को एक उत्कुष्ट रचना मान लिया गया तो तत्कालीन गुप्त
शासक बुद्धगुप्त ने उन्हें विश्वविद्यालय का प्रधान बना दिया.
आर्यभट्ट प्रथम व्यक्ति थे जिन्होंने कहा कि पृथ्वी गोल है और वह अपनी धुरी पर
घूमती है जिससे दिन और रात उत्पन्न होते है. उन्होंने घोषणा की कि चांद पर
अंधेरा है और वह सूर्य के प्रकाश के कारण चमकता है. सूर्य ग्रहण और चन्द्र ग्रहण
के बारे में उनका विश्वास था कि यह राहु के सुर्य या चंद्र को हड़पने से नहीं
होता जैसा कि हिंदू पौराणिक कथाओं में आता है, बल्कि पृथ्वी और चांद की छायाओं के
कारण होता है. पर यह ब्रह्माण्ड की भूकेन्द्रीय आवधारणा में विश्वास करते थे कि
पृथ्वी ब्रह्माण्ड का केन्द्र है. ग्रहों की अनिश्चित या अनियमित गति को समझाने
के लिए उन्होंने यूनानी राजा टॉलमी की तरह अधिचक्र (ऐपी साइकल) का उपयोग किया.
लेकिन इनका तरीका टॉलमी से अधिक अच्छा था.
गणित में भी आर्यभट्ट का योगदान समान महत्व रखता है. उन्होंने (पाई) को बराबर
३.१४१६ बताया और पहली बार कहा कि यह सन्निकटमान है. और वही पहले गणितज्ञ थे
जिन्होंने ज्या सारणी (टेबल आफ साइस) दी. उनकी अनिर्धारित समीकरण (इनडिटरमीनेट
इक्वेशन) की हल पद्धति जैसे ए एक्स-बी वाई=सी आज कुल दुनिया के गणित के छात्र और
ज्ञाता जानते हैं. उन्होंने बड़ी संख्याओं जैसे १००,०००,०००,००० को शब्दों में
लिखने का नया तरीका ईजाद किया. वह बड़ी-बड़ी संख्याओं की कविता की भाषा में
व्यक्त करते थे.
संक्षिप्त रूप में लिखे और कठिनाई से समझ आनेवाले आर्यभटीय में गणित तथा खगोल
शास्त्र की गणना के दूसरे पहलुओ पर भी जैसे रेखा गणित, विस्तार कलन (मैन्सूरेशन),
वर्गमूल (स्कैअर रूट), घनमूल (क्यूब रूट), श्रेढ़ी (प्रोग्रेशन) और खगोलीय
आकृतियों पर भी प्रकाश डाला.
अपनी वृद्धावस्था में आर्यभट्ट ने एक और पुस्तक `आर्यभट्ट सिद्धांत' के नाम से
लिखी. यह दैनिक खगोलीय गणना और अनुष्ठानों के लिए शुभ मुहूर्त निश्चित करने के
काम आती थी. आज भी पंचांग बनाने के लिए आर्यभट्ट की खगोलीय गणनाओं का उपयोग किया
जाता है. गणित और खगोल विज्ञान के क्षेत्रों में उनके योगदान की स्मृति में ही
भारत के पहले उपग्रह का नाम आर्यभट्ट रखा गया है.
वराहमिहिर
"क्या यह सच हो सकता है ?" राजा विक्रमादित्य ने क्षुब्ध स्वर में कहा और भव्य
तथा चमचमाते राज दरबार में चारो ओर देखा.
किसी ने कोई उत्तर नहीं दिया. ज्योतिषी की भविष्यवाणी से सभी स्तब्ध थे.
"हां, महामहिम. ऐसा ही है. चाहे यह बात आपके लिये कितनी ही कटु क्यों न
हो", राज-ज्योतिषी ने मौन तोड़ते हुए कहा. उसका स्वर दुख से भरा हुआ था. फिर भी
उसने यह अधिकार पूर्ण स्वर में कहा था. ग्रहों और नक्षत्रों की स्थिति के
अनुसार उसने यह भविष्यवाणी की थी कि राजकुमार की मृत्यु अठारहवें साल में हो
जायेगी."
राजा ने किसी तरह अपनी भावनाओं पर अकुंश लगाया मगर उनके साथ बैठी रानी अपने को
सम्भाल न सकी. "नहीं, नहीं," वह बिलख कर बोली,"महाराज, कोशिश कीजिए कि
राज-ज्योतिषी की भविष्यवाणी गलत प्रमाणित हो जाए."
यद्यपि राजा को अपने ज्योतिषी मिहिर पर पूरा विश्वास था फिर भी उसने राजकुमार
को बचाने की भरसक कोशिश की. लेकिन बताये गये दिन एक जंगली सूअर ने राजकुमार को
मार दिया. जब यह समाचार राजा के पास पहुंचा तो उन्होंने उसी समय मिहिर को दरबार
में बुलाया.
"मैं हार गया और तुम जीत गये," राजा ने मिहिर से कहा.
ज्योतिषी भी उतना ही दुखी था जितना राजा. वह बोला, "महाराज, मैं नहीं जीता. यह
तो ज्योतिष और खगोल विज्ञान है, जो जीता है."
"जो कुछ भी हो ज्योतिषीजी," राजा बोले, "इससे मुझे विश्वास हो गया कि आप का
विज्ञान बिलकुल सच है. इस विषय में आपकी कुशलता के लिये मै आपको वराह का चिह्न
जो मगध राज्य का सबसे ब़्अड़ा पुरस्कार है, प्रदान करता हूं." उसी समय से मिहिर को
लोग, वराहमिहिर के नाम से जानने लगे.
वराहमिहिर का जन्म सन् ४९९ में एक ब्राह्मण परिवार में हुआ. यह परिवार उज्जैन के
निकट कपित्थ नामक गांव का निवासी था. उनके पिता आदित्यदास सूर्य भगवान के भक्त
थे. उन्हीं ने मिहिर को ज्योतिष विद्या सिखाई. कुसुमपुर (पटना) जाने पर युवा
मिहिर महान खगोलज्ञ और गणितज्ञ आर्यभट्ट से मिले. इससे उसे इतनी प्रेरणा मिली कि
उसने ज्योतिष विद्या और खगोल ज्ञान को ही अपने जीवन का ध्येय बना लिया.
उस समय उज्जैन विद्या का केंद्र था. गुप्त शासन के अन्तर्गत वहां पर कला, विज्ञान
और संस्कृति के अनेक केंद्र पनप रहे थे. मिहिर इस शहर में रहने के लिये आ गये
क्योंकि अन्य स्थानों के विद्वान भी यहां एकत्र होते रहते थे. समय आने पर उनके
ज्योतिष ज्ञान का पता विक्रमादित्य चन्द्रगुप्त द्वितीय को लगा. राजा ने उन्हें
अपने दरबार के नवरत्नों में शामिल कर लिया. मिहिर ने सुदूर देशों की यात्रा की,
यहां तक कि वह यूनान तक भी गये. सन् ५८७ में वराहमिहिर की मृत्यु हो गई.
बराहमिहिर वेदों के ज्ञाता थे मगर वह अलौकिक में आंखे बंद करके विश्वास नहीं
करते थे. उनकी भावना और मनोवृत्ति एक वैज्ञानिक की थी. अपने पूर्ववर्ती
वैज्ञानिक आर्यभट्ट की तरह उन्होंने भी कहा कि पृथ्वी गोल है. विज्ञान के इतिहास
में वह प्रथम व्यक्ति थे जिन्होंने कहा कि कोई शक्ति ऐसी है जो चीजों को जमीन के
साथ चिपकाये रखती है. आज इसी शक्ति को गुरुत्वाकर्षण कहते है.
लेकिन उन्होंने एक बड़ी गलती भी की. उन्हें विश्वास था कि पृथ्वी गतिमान नहीं
है. "अगर यह घूम रही होती तो पक्षी पृथ्वी की गति की विपरीत दिशा में (पश्चिम की
ओर) कर अपने घोसले में उसी समय वापस पहुंच जाते."
वराहमिहिर ने पर्यावरण विज्ञान (इकालोजी), जल विज्ञान (हाइड्रोलोजी), भू विज्ञान
(जिआलोजी) के संबंध में कुछ महत्वपूर्ण टिप्पणियां की. उनका कहना था कि पौधे और
दीमक जमीन के नीचे के पानी को इंगित करते हैं. आज वैज्ञानिक जगत द्वारा उस पर
ध्यान दिया जा रहा है. उन्होंने लिखा भी बहुत था. संस्कृत व्याकरण में दक्षता और
छंद पर अधिकार के कारण उन्होंने स्वयं को एक अनोखी शैली में व्यक्त किया था.
अपने विशद ज्ञान और सरस प्रस्तुति के कारण उन्होंने खगोल जैसे शुष्क विषयों को
भी रोचक बना दिया है जिससे उन्हें बहुत ख्याति मिली. उनकी पुस्तक पंच
सिद्धान्तिका (पांच सिद्धांत), बृहत्संहिता, बृहज्जात्क (ज्योतिष) ने उन्हें
फलित ज्योतिष में वही स्थान दिलाया है जो राजनीति दर्शन में कौटिल्य का, व्याकरण
में पाणिनि का और कानून में मनु का है.
अपनी पुस्तक के बारे में वराहमिहिर कहते है, "ज्योतिष विद्या एक अथाह सागर है और
हर कोई इसे आसानी से पार नहीं कर सकता. मेरी पुस्तक एक सुरक्षित नाव है, जो इसे
पढ़ेगा वह उसे पार ले जायेगी." यह कोरी शेखी नहीं थी. इस पुस्तक को अब भी
ग्रन्थरत्न समझा जाता है.
ब्रह्मगुप्त
यह वह गणितज्ञ था जिसने सबसे पहले शून्य के कार्य करने के नियम बनाये. उसने
अनिर्धारित समीकरणों (इनडिटरमीनेट इक्वेशन) जैसे ए एक्स + १ = वाई के हल भी दिये
हैं. वह उच्च गणित की उस शाखा के संस्थापक कहे जा सकते हैं जिसे संख्यात्मक
विश्लेषण (न्यूमैरिकल एनालिसिस) कहते है. इसलिए भास्कर जैसे प्रसिद्ध गणितज्ञ ने
उसे गणकचक्रचूड़ामणि की उपाधि दी.
ब्रह्मगुप्त का जन्म गुजरात की राजधानी भीलमाल (भिन्माल) में सन् ५१८ में हुआ.
वह चाप वंश के राजा व्याघ्रमुख के दरबार में राजा-ज्योतिषी हो गये. उनकी दोनों
संहिताओं, ब्रह्मस्फुटसिंद्धांत और करणखण्डखण्डायका में से पहली ज्यादा प्रसिद्ध
है. यह संहिता पुरानी खगोलीय पुस्तक ब्रह्मसिद्धांत का सुधार करने पर बनी.
इसका अनुवाद अरबी में हुआ और गलती से शीर्षक दिया गया `सिन्द हिन्द'. कई
शताब्दियों तक यह पुस्तक भारत और अरब में मानकीय संदर्भ पुस्तक के रूप में मानी
जाती रहा. ब्रह्मस्फुटसिद्धांत में गणित और बीजगणित के अध्याय भी शामिल हैं.
ब्रह्मगुप्त का महत्वपूर्ण योगदान शून्य के उपयोग के नियम हैं. उन्होंने कहा था कि
शून्य को किसी संख्या से घटाने या उसमें जमा करने से उस संख्या पर कोई प्रभाव
नहीं पड़ता. उन्होंने आगे कहा कि शून्य से किसी संख्या का गुणनफल भी शून्य ही
होता है. किसी संख्या को शून्य से विभक्त करने पर उसका परिणाम अनन्त होता है.
उन्होंने यह गलत कहा कि शून्य को यदि शून्य से विभाजन करो तो परिणाम शून्य होता
है.
उन्होंने एक सरल समीकरण जैसे ए एक्स + बी = ० और इस तरह की द्विघात समीकरण जैसे
ए एक्स + बी एक्स + सी = ० तथा ज्यामितीय क्रम को हल करने का भी तरीका बताया.
इसके अलवा उन्होंने बीजगणित और गणित की भिन्नता भी बताई. वह प्रथम गणितज्ञ थे
जिन्होंने इन्हें गणित की दो भिन्न शाखायें माना था.
ब्रह्मगुप्त की करणखंडखडायका खगोल गणना की एक पुस्तिका है. इसमें गणना के लिए
उन्होंने पहली बार बीजगणित का खूब इस्तेमाल किया. लेकिन ब्रह्मगुप्त सदा सावधान
रहते थे कि पुरोहित और पुजारी क्रोधित न हों. उनका दृष्टिकोण परम्परावादी और
विचार उस जमाने के रूढ़िवादी विश्वासों जैसे ही थे. उन्होनें आर्यभट्ट की इस वात
के लिए आलोचना की थी कि पृथ्वी अचल नही हैं. लेकिन इनका मानना था कि पृथ्वी गोल
है.
गुरुत्व के बारे में उन्होंने कहा, "चीजें पृथ्वी की ओर गिरती हैं क्योंकि पृथ्वी
की प्रकृति है कि चीजों को अपनी ओर आकर्षित करे जैसे की पानी अपनी प्रकृति के
कारण बहता रहता है."
नागार्जुन
शायद अपने समय मे किसी व्यक्ति को लेकर इतनी कहानियां नहीं गढ़ी गई थी जितनी
नागार्जुन के बारे मेँ. कहा जाता है कि देवी-देवताओँ के साथ उनका सम्पर्क था
जिससे उनके पास अप धातुओं को सोने में बदलने की शक्ति आ गई थी. और वह अमृत बना
सकते थे. वह प्रसिद्ध थे और लोग उन्हें सराहना और भय मिश्रित दृष्टि से देखते थे.
नागार्जुन का जन्म सोमनाथ के निकट गुजरात में सन् ९३१ में दैहक नामक किले में
हुआ था. वह रसायनज्ञ आर्थत कीमियागर थे. लोग उनके बारे में ढ़ेर सारी कहानियां
कहते थे. उससे उन्हें कभी व्याकुलता या परेशानी नहीं हुई थी. इस लोक-विश्वास को
कि वह भगवान के संदेशवाहक हैं रसरत्नाकर नामक पुस्तक लिख कर पुष्ट कर दिया. यह
पुस्तक उनके और देवताओं के बीच बातचीत की शैली में लिखी गई थी.
रसरत्नाकर में रस (पारे के योगिक) बनाने के प्रयोग दिए गये हैं. इसमें देश में
धातु कर्म और कीमियागरी के स्तर का सर्वेक्षण भी दिया गया था. इस पुस्तक में
चांदी, सोना, टिन और तांबे की कच्ची धातु निकालने और उसे शुद्ध करने के तरीके भी
बताये गए हैं.
पारे से संजीवनी और अन्य पदार्थ बनाने के लिए नागार्जुन ने पशुओं और वनस्पति
तत्वों और अम्ल और खनिजों का भी इस्तेमाल किया. हीरे, धातु और मोती घोलने के लिए
उन्होंने वनस्पति से बने तेजाबों का सुझाव दिया. उसमें खट्टा दलिया, पौधे और
फलों के रस थे. उन्होंने और पहले के कीमियागरों ने जिन उपकरणों का इस्तेमाल किया
था उसकी सूची भी पुस्तक में दी गई है. आसवन (डिस्टीलेशन), द्रवण (लिक्वीफेक्शन),
उर्ध्व पातन (सबलीमेशन) और भूनने के बारे में भी पुस्तक मे वर्णन है.
पुस्तक में विस्तारपूर्ण दिया गया है कि अन्य धातुएं सोने में कैसे बदल सकती
हैं. यदि सोना न भी बने रसागम विशमन द्वारा ऐसी धातुएं बनाई जा सकती हैं जिनकी
पीली चमक सोने जैसी ही होती थी. हिंगुल और टिन जैसे केलमाइन से पारे जैसी वस्तु
बनाने का तरीका दिया गया है.
नागार्जुन ने सुश्रुतसंहिता के पूरक के रूप में उत्तर तन्त्र नामक पुस्तक भी
लिखी. इसमें दवाइयां बनाने के तरीके दिये गये हैं. आयुर्वेद की एक पुस्तक
`आरोग्यमजरी' भी लिखी. उनकी अन्य पुस्तकें है कक्षपूत तन्त्र, योगसर और
योगाष्टक.
भास्कर
लीलावती मंत्रमुग्ध-सी उस जलघड़ी को देखती रही जो उसके पिता घर लाये थे. उसकी
गति में जैसे सम्मोहन था. उसके मन में अपराध भावना भी थी क्योंकि उसके पिता ने
उसे कमरे में जाने से मना किया था. लेकिन यह निषिद्ध क्षेत्र था इसलिए उसकी
खोजबीन में मानों एक रोमांच था. और वह खड़ी जलघड़ी को ताकती रही.
उसके बाद ही दुर्घटना हुई. उसकी नाक की लौग से नन्हा-सा मोती निकल कर घड़ी में
गिर पड़ा. वह इतना डरी कि वहां से भाग खड़ी हुई. अगले दिन उसका विवाह था. उसकी
उत्तेजना और तैयारी में वह घड़ी और मोती के बारे में बिलकुल भूल गई. यह अचरज की
बात नहीं थी क्योंकि वह केवल छह वर्ष की बच्ची थी.
लीलावती का विवाह हो गया लेकिन एक सप्ताह पश्चात् ही उसका पति चट्टान से गिर कर
मर गया. उसके पिता महान गणितज्ञ और ज्योतिषी भास्कर को इसी बात का डर था.
ज्योतिष गणना के अनुसार भास्कर ने पता लगाया था कि यदि उसकी बेटी का विवाह एक
विशेष दिन और मुहूर्त में न हुआ तो वह विधवा हो जायेगी. उसने जलघड़ी इसीलिए
खरीदी थी जिससे उसे समय का ठीक पता लग सके. उसे यह पता नहीं था कि मोती गिरने के
कारण घड़ी सही नहीं रही थी. उसी घड़ी के अनुसार गणना करने से गलती हो गई थी.
भास्कर ने सोचा कि उसकी ज्योतिष गणना ही गलता हो गई थी.
उसने इस दुर्घटना का दोषी अपने को ही माना.
उन दिनों में विधवा लडकियों का पुनर्विवाह नहीं होता था. इसलिए भास्कर ने बेटी
की दिलचस्पी गणित की ओर मोड़ने का प्रयत्न किया जिससे वह अपना दुख भूल जाये. यह
तो पता नहीं कि वह कितनी अच्छी गणितज्ञ बनी, लेकिन भास्कर ने उसे भारत के गणित
इतिहास में अमर कर दिया. सिद्धांतशिरोमणि नामक ग्रंथ में उन्होंने एक अध्याय का
नाम अपनी बेटी के नाम पर रखा है जिसे उन्होंने ३० वर्ष की आयु में लिखा था. एक
समय ऐसा था जब यह कहा जाता था कि यदि तुम लीलावती का अध्ययन कर चुके हो तो किसी
पेड़ के पत्तो की सही-सही संख्या तक बता सकते हो.
पुस्तक का लीलावती भाग मूल रूप से गणित संबंधी है. बाकी तीन हिस्से भी गणित के
विभिन्न पहलुओं पर प्रकाश डालते है. बीज गणित-अलजबरा, के बारे में बताता है,
गोलाध्याय गोलार्ध से संबंध रखता है और ग्रह गणित का संबंध नक्षत्र (प्लैनट)
गणित से है. मूल रूप से यह पुस्तक छात्रों के लिए पाठ्य पुस्तक के रूप में थी और
उस में प्रसिद्ध विद्वानों जैसे ब्रह्मगुप्त, महावीर, श्रीधर आदि की रचनाएं भी
थी.
छात्रों की मदद के लिए इनका सरलीकरण कर दिया गया था. पुस्तक में प्रश्नों को इस
तरह प्रस्तुत किया गया था जिससे छात्र की रुचि इस विषय में बढ़े. यह इतनी
प्रामाणिक और लोकप्रिय थी कि चार-पांच शताब्दियों बाद इसका दो बार फारसी में
अनुवाद हुआ.
भास्कर एक मौलिक विचारक भी थे. वह प्रथम गणितज्ञ थे जिन्होनें पूरे आत्मविश्वास
के साथ कहा था कि कोई संख्या जब शून्य से विभक्त की जाती है तो अनंत हो जाती है.
किसी संख्या और अनंत का जोड़ भी अंनत होता है.
बीजगणित में भास्कर ब्रह्मगुप्त को अपना गुरु मानते थे और उन्होंने ज्यादातर
उनके काम को ही बढ़ाया. बीजगणित के समीकरण (इक्वेशन) को हल करने में उन्होंने
चक्रवाल का तरीका अपनाया. वह उनका एक महत्वापूर्ण योगदान है. छह शताब्दियों के
पश्चात् यूरोपियन गणितज्ञों जैसे गेलोयस, यूलर और लगरांज ने इस तरीके की फिर से
खोज की और `इनवर्स साइक्लिक' कह कर पुकारा. किसी गोलार्ध का क्षेत्र और आयतन
निश्चित करने के लिए इंटीग्रल कैलकुलस (समाकलन गणित) द्वारा निकालने का वर्णन भी
पहली बार इस पुस्तक में मिलता है. इस में त्रिकोणमितिके कुछ महत्वपूर्ण सूत्र,
प्रमेय तथा क्रमचय और संचय का विवरण मिलता है.
भास्कर को अवकल गणित (डिफरेन्शल कैलकुलस) का संस्थापक कह सकते हैं. उन्होंने इसकी
अवधारणा पहले आइजक न्यूटन और गोटफ्राइड लेबिन्ज से कई शताब्दी पहले की थी. ये
दोनों पश्चिम में इस विषय के संस्थापक माने जाते हैं. जिसे आज अवकल गुणांक
(डिफरेन्शल कोईफीशंट) और रोल्स का सूत्र (रोस थी अरेम) कहते हैं, उसके उदाहरण
भी दिये हैं. यद्यपि भास्कर ने केलकुलस में इतनी दक्षता प्राप्त कर ली थी लेकिन
देश में किसी ने इस ओर ध्यान नहीं दिया.
खगोलविद् के रूप में भास्कर अपनी `तात्कालिक गति' अवधारणा के लिए प्रसिद्ध है. इस
से खगोल वैज्ञानिको को ग्रहों की गति का सही-सही पता लगाने में मदद मिलती है.
भास्कर का जन्म सन् १११४ में सहयाद्रि पहाड़ियों में स्थित विज्जडविड (बीजापुर,
कर्नाटक) में हुआ था. उन्होंने गणित का ज्ञान अपने सन्त पिता से प्राप्त किया.
बाद में ब्रह्मगुप्त की पुस्तकों से ऐसी प्रेरणा मिली कि सारा जीवन उन्होंने
गणित के लिए समर्पित कर दिया.
६९ वर्ष की आयु में उन्होंने अपनी द्वितीय पुस्तक करणकुतूहल लिखी. इस पुस्तक में
खगोल विज्ञान की गणना है. यद्यपि यह कृति प्रथम पुस्तक की तरह प्रसिद्ध नहीं है,
फिर भी पंचांग आदि बनाने के समय अवश्य देखा जाता है.
