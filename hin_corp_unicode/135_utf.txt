<ःइन्डि ळिटेरटुरे><छ्हिल्ड्रेन्'स् ळिटेरटुरे><भच्हेन्ड्रि फल्><ऐवेरेस्ट् ंएरि श्हिक्हर्  ढेल्हि><२१-२७><२०००><फल्, भ्-ऐवेरेस्ट्-ंएरि श्हिक्हर् 

परंतु वास्तव में मुझे "ए" ग्रेड मिला था और मुझे उस कोर्स की सर्वोत्तम
छात्रा घोषित किया गया था. उपप्रधानाचार्य ने अपनी रिपोर्ट में
मुझे"एवरेस्ट सामग्री " के रुप में लिखा. समय के उस दौर में मैंने इस बात
पर कोई ध्यान नही दिया.
जब मैने सुना कि"इंडियन माउंनटेनिरिंग फाउडेंशन " (आई .एम.एफ.)१९८४ मे
एवरेस्ट पर जाने के लिए एक मिले जुले अभियान की योजना बना रहा है और उनको
पर्वतारोहन में प्रतिभावन और अनुभवी महिलाओं की तलाश है तो मैंने इस पर
जरा भी ध्यान नहीं दिया क्योंकि किस स्तर पर मैं दोनों में से कुछ भी
होने का दावा नहीं कर सकती थी. इसलिए मैं आई.एम.एफ. का पत्र पाकर
आश्चर्यचकित रह गई. इसमें सूचित किया गया था कि मुझे एवरेस्ट अभियान के
लिए आयोजित जाँच शिविर के लिए चुना गया है. मुझे इस बात की पुष्टि करने
के लिए कहा गया था कि मैं शिविर में उपस्थित होऊं.
उन्होंने किस तरह से एवरेस्ट के लिए मेरे बारे में विचार किया? मैंने तो
बहुत कम पर्वतारोहण किया था. एवरेस्ट वास्तव में एक पहुंच से बाहर की चीज
थी. इतने अधिक महत्वपूर्ण साहसिक कार्य के लिए अपनी योग्यता पर संदेह
होने के कारण मैंने आई.एम. एफ.के पत्र का उत्तर नहीं दिया. मैंने केवल
आगामी प्रशिक्षण कोर्स के बारे मे ही सोचा था. अक्तूबर १९८२ में मुझे
एडवांस कोर्स के लिए खाली हुए एक स्थान में प्रवेश मिल गया. इस कोर्स में
हमने चट्टान, बर्फ और हिम पर चढ़ने की और अधिक उच्च तकनीकें सीखी. हमें
अभियान को आयोजित करने का भी प्रशिक्षण दिया गया. अधिक ऊंचाई के अनुभव के
रुप में मैंने "ब्लैक पीक" अथवा "काला नाग"(६३८७ मीटर) की चढाई की.
इस कोर्स में भी मुझे "ए" ग्रेड मिला और अभियानों में भाग लेने के लिए
मेरी संस्तुति की गई थी. मेरे प्रशिक्षक बहुत अधिक प्रोत्साहन देने वाले
थे और वे कहते थे, मेरे अंदर अच्छे पर्वतारोही के लक्ष्ण हैं. मुझे अपनी
आरोहण की दक्षता को और अधिक बढाने के लिए हर अवसर का लाभ उठाना चाहिए.
लगभग इसी समय मुझेएवरेस्ट के जांच कैम्प मे भाग लेने के लिए आई. एम.
एफ.,की तरफ से दूसरा पत्र प्राप्त हुआ. जब मेरे प्रशिक्षकों को इस बात का
पता चला कि मैंने आई.एम.एफ.के पहले पत्र की उपेक्षा की है और अब दूसरा
पत्र मिला है, उन्होंने कहा "बचेन्द्री क्या तुम नही समझतीं कि तुम एक
सुनहरा अवसर खो रही हो?" उनके कहने पर मैंने अपनी सहमति प्रदान कर दी.
इसके बाद मैं एक बदली हुई इंसान थी. यदि आई.एम.एफ ने मुझे एवरेस्ट दल के
लिए संभावित प्रत्याशी समझा था, मैं उनकी बात कैसे गिरा सकती थी.
उत्साहपूवर्क मैंने आरोहण के लिए आवश्यक घरेलू अभ्यासों के लिए अपना नाम
लिखवा दिया. अपने आप को मजबूत बनाने के लिए मैं घास चारे और सूखी लकड़ी
के भारी से भारी गट्ठर घर लाने लगी. मैं रोज आने जाने का रास्ता भी बदल
देती थी. मै अधिक दुर्गम रा स्तों और घाटियों से होकर निकलती और जान बूझ
कर पत्थरों के ऊपर से चलती अथवा सीधी खड़ी ढलाऊ चट्टानों से उतरती जिससे
कि मैं बेहतर संतुलन प्राप्त कर सकूं, ऊंचाई के डर को निकाल सकूं और
चक्कर से निजात पा सकूं. मेरे सभी क्रियाकलापों का उद्देश्य एक सच्चा
दक्ष पर्वतारोहीं बनना था.
१९८२ के उत्तरार्ध में मैंने गंगोत्री के जांच कैम्प मे भाग लिया. मेरे
प्रशिक्षक मेरे प्रदर्शन से बहुत अधिक प्रसन्न हुए और इस प्रशिक्षण के
दौरान मैंने गंगोत्री और रुड़गेरा की चढाई की. मुझे अपनी आरोहण योयग्ता
में आत्मविश्वास मिला.
इसके तुरंत बाद मुझे सूचना मिली कि सितम्बर-अक्तूबर १९८३ मे होने वाले
अंतिम चयन शिविर के लिए मेरा नाम लिया जा रहा है.
जिस ढंग से मेरा पर्वतारोहण का जीवन ढल रहा था, मैं उससे प्रसन्न था,
मैं, उससे प्रसन्न थी लेकिन इससे मेरी परिवार की आर्थिक कठिनाइयों का
समाधान नहीं हुआ. तब फरवरी १९८३ मे नेशनल एडवैंचर फाऊन्डेशन(एन.ए.एफ.)के
निदेशक ब्रिगेडियर ज्ञान सिंह,नेहरु संस्थान के प्रशिक्षकों के लिए एक
साहसिक कोर्स चलाने के लिए उत्तरकाशी आये और उन्होनें छात्रवृति के लिए
मेरे सहित सात स्थानीय और शिक्षित महिलाओं का चयन किया.
मैंने इस प्रतिष्ठित दक्ष तथा वरिष्ठ पर्वतारोही में भरोसा कर उन्हें
अपनी समस्या से अवगत कराया कि मेरे माता-पिता परिवार के आर्थिक बोझ को कम
करने की दृष्टि से मुझ पर विवाह करने के लिए दबाव डाल रहे थे. मैंने उनसे
ऐसे लोगों के लिए जो निर्धन और जीविका रहित थे, कुछ रास्ता निकालने के
लिए कहा, ताकि पर्वतारोहण मे हमारी रुचि और प्रतिभा का उपयोग हो सके.
दूसरे दिन प्रात: ब्रिगेडियर ज्ञान सिंह ने हमें "भागीरथी-सेवन सिस्टर्स
एडवैंचर क्लब" शुरू करने के लिए एन.ए.एफ.के आवेदन पत्र भरने के लिए कहा.
उन्होंने स्पष्ट करते हुए बताया कि यह लड़कियों और महिलाओं कि अलग प्रकार
की संस्था होगी जो जोखिम के कार्यो मे लगी लड़कियों की सहायता करेंगी.
उन्होने वायदा किया कि यह योजना प्रशिक्षित लड़कियों और महिलायों की
आर्थिक चिंताओ का ध्यान रखेगी. हमारा मनोबल आसमान छूने लगा और मन लगाकर
गंभीरतापूर्वक प्रशिक्षण कार्य मे जुट गए. सात बहनों मे से प्रत्येक ने
अच्छा नाम कमाया. ब्रिगेडियर ज्ञान सिंह ने बताया कि हमारा प्रदर्शन
पुरुषों की तुलना में कही अधिक बेहतर था.
हमारे प्रवास के अंतिम दिनों तक ब्रिगेडियर हमारे लिए एक पिता की तरह हो
चुके थे और मेरे सुझाव पर हमने उन्हें "छोटे चाचा" कहकर पुकारना शुरु कर
दिया जब छोटे चाचा ने २८ फरवरी १९८३ को उत्तरकाशी छोड़ा, हम सब की आँखो
मे आंसू थे. लेकिन उन्होंने तीन महीना के अंदर-अंदर लौट कर आने का वादा
किया जिससे वे हमारे साहसिक कार्यक्रमों के चलाने में मदद कर सकें. उसी
दौरान हमें स्थानीय बच्चों को चट्टानों की चढाई के लिए ले जाने के लिए
कहा गया. हमारे अपने कार्यक्रम को चलाने की संभावना काफी रोमांचकारी थी.
मैं इसकी तैयारी मे नकुरी से लेकर तेखला मे चट्टान आरोहण क्षेत्र तक
घुमने और जागिंग का अभ्यास करती थी. यह रास्ता एक तरफ से अट्ठारह किलो
मीटर पड़ता था. इस अभ्यास ने मुझे आरोहण की भावी चुनौतियों का सामना करने
के लिए मजबूत बनाने में सहायता की. वायदे के अनुसार ब्रिगेडियर जून में आ
गए. वे अपने साथ हमारे लिए शिविर लगाने और ट्रैकिंग उपकरणों के पच्चीस
सैट साथ लाए जिससे कि लड़कियों के लिए दो साहसिक कोर्स साथ-साथ चलाए जा
सकें. सेना की सहायता से उन्होने तेखला में एक छोलदारी शिविर लगाने की
व्यवस्था भी की.
पहले समूह में जमशेदपुर से आई तेरह लड़कियां थीं. दूसरे दल में मेघालय से
आई शिलांग की पन्द्रह चुस्त खासी लड़कियां थी.
प्रत्येक कोर्स मे छात्रवृति के आधार पर स्थानीय लड़कियों को सम्मिलित कर
बीस-बीस के समूह बनाए गये. मुझे कोर्स का निदेशक और विजया पंत को
उपनिदेशक बनाया गया. क्वार्टर मास्टर तथा चिकित्सा सहायक के कार्य बारी
बारी से दूसरी सात बहनों को सौंपे गये. कोर्स के काम करने के लिए हमें
कुछ मानदेय भी दिया गया.
कर्यक्रम में विभिन्नता थी. चट्टान अरोहण के लिए तीन दिन रखे गये थे, एक
दिन इसके बाद नदी पार करने के लिये तथा शिविर के लिए था. इसके अतिरिक्त
पर्वतारोहण की रस्सियों का उपयोग रसोई बनाना तथा बीहड़ जंगल में सुरक्षा
प्राप्त करना भी सिखाया गया था. हमारे साथ एक वन्य रेंजर था जिसने हमें
उस क्षेत्र की वनस्पति और वन्य जीवन के बारे मे काफी कुछ बताया. दो छोटी
और एक लंबी यात्रा सहित हमने लगभग १५० किलोमीटर का रास्ता तय किया और
२५०० से ३००० मीटर तक की ऊंचाई की चढ़ाई उतराई की.
लम्बी यात्रा के दौरान हमारा सर्वोच्च शिविर लगभग ३००० मीटर पर प्राकृतिक
सौन्दर्य स्थली डोडीताल मे था. यहां पर ठंडे पानी और मंछलियो से भरपुर एक
सुंदर झील के चारों ओर आकर्षक इन्द्रधनुषी आभा लिए लम्बे घने हरे हरे
देवदार के वृक्ष थे. हम यहाँ पर तीन रात रुके. हम लगभग ४००० मीटर की
ऊंचाई पर बकरियां खाल में पहाड़ की चोटी तक भी गये. कुछ लड़कियों का तो
बर्फ के सात यह पहला संपर्क था और वे खेलते कूदते बिलौटों की तरह बर्फीले
मैदानों मे कूदती फांदती और एक दूसरे के ऊपर बर्फ के गोले फेंकती नजर आती
थीं. डोडीताल लौटने से पहले उन्हे बर्फ पर फिसलने के बारे में तथा अन्य
बर्फ क्रीड़ाओ मे कुछ आरंभिक शिक्षण दिया गया.
मैंने छोटे चाचा के निर्देशन मे विजया की मदद से अपना पहला कोर्स पूरा
किया. उन्होनें हमें निर्देशन दिया परन्तु विस्तार से कार्य करने के लिए
स्वतंत्र कर दिया. उनका सबसे अधिक स्मरणीय योगदान थ था मंत्र मुग्ध करने
वाली घटनाओ से भरपूर पर्वतों तथा आरोहण संबंधी विभिन्न विषयों पर उनकी
बातें. जब भी छोटे चाचा चिल्लाते लड़कियों, एक और कहानी सुनो," हम सब
उत्सुकता से उनको चारों तरफ से घेर लेती. मैंने उन्हें बताया कि मैं उनके
पढाने के तरीके से कितनी प्रभावित थी, उन्होने विनम्रता से कहा,"मैंने यह
तेनजिंग से सीखा है."
अपने कार्यालय संबंधी काम का बहाना बनाकर छोटे चाचा ने दूसरा कोर्स पूरी
तरह से स्वतंत्र रुप से हमें करने के लिए कहा--मैं शुरु मे आशंकित थी,
लेकिन जिम्मेदारी के साथ ही विश्वास जमता गया और सभी कुछ ठीक-ठाक हो गया.
जब बच्चों ने छोटे चाचा को बताया कि उनको "बचेन्द्री दीदी के साथ
ट्रेकिंग में कितना आनन्द आया, मुझे अत्यधिक संतुष्टि और विशेष उपलब्धि
का अनुभव हुआ.
जुलाई ८३ के मध्य में ब्रिगेडियर ज्ञानसिंह प्रसिद्ध पर्वतारोही
चन्द्रप्रभा अटवाल (मेरे लिए चन्द्रा दीदी), विजया पंत और मुझे लेकर
दिल्ली गए. इस समय तक चन्द्रा दीदी "भागीरथी-सेवन सिस्टर्स एडवेंचर क्लब"
की अध्यक्षा और मैं उपाध्यक्षा चुन ली गई थीं.
राजधानी में छोटे चाचा ने टेलीविजन के लोकप्रिय कार्यक्रम "घर बाहर"मे
हमारे इंटरव्यू की व्यवस्था कर दी थी. तीन राष्ट्रीय दैनिक पत्रों ने भी
हमारा साक्षात्कार लिया था. हमारे फोटो सहित यह साक्षात्कार और लेख दूसरे
दिन सबेरे के अखबारों में छपे और जब हम जनपथ पर खरीदारी कर रहे थे, हमें
अनेक युवाओं ने रोका और पूछा "क्या मैंने तुम्हें टी.वी. पर नहीं देखा
था?" अथवा "क्या तुम वही महिलाएं हो जिनके चित्र मैने अखबार मे देखे थे?"
हमारे छोटे क्लब "भागीरथी - सेवन सिस्टर्स एडवैंचर क्लब" ने राजधानी में
पहले से ही रंग जमाने शुरु कर दिया था.
अगस्त १९८३ के अंत में नई दिल्ली में आयोजित प्रथम "हिमालय माउटेनियरिंग
एण्ड टुरिज्म मीट" में मुझे निमंत्रित किया गया. इनमें दो सौ से अधिक
प्रतिनिधियों ने भाग लिया, जिनमें अधिकांश पर्वतारोहण के क्षेत्र मे
अंर्तराष्ट्रीय ख्याति की विभूतियां थी. यद्यपि मुझे इतने अधिक प्रेरणा
भी मिल रही थी. वास्तव मे इन प्रतिष्ठित लोगों से उस समय मेरी भेंट केवल
कभी कभी लौट कर आने वाली स्मित मुस्कान तक ही सीमित रही, जब तक कि मैं उस
ताज पैलेस होटल के भीड़ भरे कनवैन्शन हॉल में एक व्यक्तियों से धक्का
खाकर अचानक टकरा नहीं गई. मै दो महान व्यक्तियों से अनजान नही रह सकी. एक
तो अनुश्रुत शेरपा तेनजिंग नोर्गे जो हिलेरी के साथ एवरेस्ट की चोटी पर
पहूंचने वाले पहले व्यक्ति थे और दूसरी जापान की नाटी महिला जुन्को ताबई
जो पृथ्वी की सबसे ऊंची चोटी पर कदम रखने वाली पहली महिला है.
