<ळिटेरटुरे><णोवेल्><खम्लेस्ह् खम्ट><णडन् भहुट् षोय><१९८४><ःइमोच्हल् फुस्टक् भ्हन्डर्><ढेल्हि><५६-६३><२१५०><खम्लेस्ह् ख्,नडन् भहुट् षोय,नो>

+ `दवा भला कब जानी है कि मैं किस रोग कि दवा दूं.' नर्स के मन ने खण्डन
किया-दवा को तो स्वयं प्रयोग करने से वह अपना असर दिखाती है. दवा रखी है जब जी
मैं आये खा लो. तो क्या मैं ही इससे भिड़ जाऊं और अपनी तपस बुझा लूं. अब तो
नहीं रहा जाता,तबियत इसे देखकर आपे से बाहर हो गई है,सिहरन मची हुई है,कुलबुली
का बुलबुला उठता है,फूटता है,पर टिकता नहीं. यह सोचकर नर्स आगे बढ़ी कि तभी
माधव बोल उठा-"मेम साहब! मुझे कोई काम दिलवाइये मैं अब बिल्कुल घर से काम की
तलाश में निकल पड़ा हूं. आपने जाते वक्त कहा था कि लौटने पर तुम्हारी मदद
करूंगी किन्तु मेरा कहना मानना पड़ेगा,मेम साहब आप जो कुछ भी कहेंगी मैं
करूंगा,मुझे इस समय पैसे की सख्त जरूरत है,मेरा भाई इलाहाबाद पढ़ने जाने वाला
है,और बहन सुधा की शादी भी मुझे ही करनी है,अब सब भार मेरे ऊपर है,कृपया जल्दी
ही कोई जरिया बताइये मैं सब काम करने को तैयार हूं...."
"सच तुम काम करोगे, मेरा कहना मानोगे."
"हां !हां !! मेम साहब !!!"
यह कहना था कि मिस ग्रोवर ने उसे अपने हाथों में कसकर जकड़ लिया और तत्तकाल ही
अपनी ओर खींचा. किन्तु माधव ने उसके पकड़ते ही 'ऊंह' किया और तत्काल अपने हाथ
को इस प्रकार झटक कर छुड़ाया कि नर्स गिरते-गिरते बची. माधव कुर्सी से उठ खड़ा
हुआ. और तुरन्त ही कह पड़ा -"मेम साहब !यह आपको क्या हो गया ? जो इस प्रकार के
भद्दे व्यवहार के साथ पेश आ रही है."
"तुम्हें नौकरी चाहिए ना."
"हां ! किन्तु यह क्या ?"
"तुम मेरा कहना मानोगे ना."
"हां !किन्तु ...."
"किन्तु क्या जब तुम्हें नौकरी करनी है,पैसे इकट्ठा करने हैं,भाई को
यूनीवर्सिटी की उच्च शिक्षा देनी है और कुंवारी बहन की शादी करनी है तो तुम्हें
मेरा सब कहना मानना पड़ेगा."
"पर इस तरह से आप क्यों मेरे साथ पेश आईं ?"
"यह सब तुम्हारे भले के लिये है मि.माधव."
"तो क्या आपकी यही इन्सानियत है कि मेरी मजबूरियों से गलत फायदा उठाओ."
"इन्सानियत नहीं,किन्तु इतना मैं अवश्य जानती हूं कि यदि आप मेरा सब काम करेंगे
तो मैं भी आपकी पूरी मदद दूंगी. मैं भी आपका पूरा कहना मानूंगी किन्तु मेरा काम
अनिवार्य है."
"कौंन-सा काम ?"
"यही कि आज शाम तुम मेरे साथ क्लब चलो, वही मैं सब कुछ बता दूंगी."
"क्या यहां नहीं बता सकतीं?"
"यहां वह साधन नहीं."
"कौन-सा ?"
"जो वहां मिलेगा."
"तो ठीक है मैं चलूंगा किन्तु....."
आशा एवं मजबूरियों के वश में आकर हां तो माधव ने कर ली पर उसका हृदय और धक-धक
करने लगा था . न जाने वहां कौन आफ़त आयें.
घड़ी ने टिक-टिक करके छ: बजा दिये.
नर्स और माधव दोनों एक रिक्शे पर बैठ 'अमेठी क्लब'पहुंचे गये.
क्लब में करीब पचास आदमियों की भीड़ थी जिसमें स्त्री-पुरुष दोनों थे किन्तु
अधिकांश लड़कियां थी जिनकी उमर लगभग १८ या २० साल थी . सभी अपने उरोजों पर
शंकुदार चोली पहने थी और धुटने तक घाघरा था परन्तु सिर खुला था, बाल एक्सपर्ट
बारबर के द्वारा संवारे गये थे. इससे न सिर पर जुड़े थे और न पीठ पर लटकती हुई
काली जहरीली नागिन चोटियां. हाथों में चूड़ियां नहीं थी पर बायें हाथ में
किन्हीं-किन्ही के घड़ी शोभा पा रही थी, पर पैरों में ऊंची एड़ी के सैण्डिल थे
जिनसे उनके चलने से अजीब सा टेडापन हो जाता था.
कपड़ो के रंग भड़कीले, रंग-बिरंगे थें.
पुरूष सफ़ेद पोशाक में थे. यद्यपि नीचे कुछ और पहने थें.
ऊपर पौलियों तक सफ़ेद लबादे लटक रहे थे. कमर में तह किया हुआ दुपट्टा बंधा था
किन्तु सबके जूते काले थे.
मिस ग्रोवर ने एक बूढ़े व्यक्ति से कुछ कहा और पुन: माधव को एक कुर्सी पर बैठ
जाने को कहा- माधव यह न समझ सका कि मिस ग्रोवर और बूढ़े में क्या बातचीत हुई
किन्तु पूछने पर पता चला कि वह इस क्लब का मैनेजर था.
माधव ने सोचा शायद यहां आने के लिए आज्ञा लेनी पड़ती हो इसलिए कुछ न पूछकर
चुपचाप बैठा रहा . नर्स कहीं चली गई.
थोड़ी ही देर में बूढ़ा मैनेजर आया और कहा- "मि. माधव आपको नौकरी चाहिए या और
कुछ?"
माधव बूढ़े व्यक्ति को देख कुछ सकपकाया और पुन:सहमी आवाज में बोल उठा,"पहले तो
नौकरी ही चाहिए फिर उसके बाद मैं सब कुछ इन्तजाम स्वयं कर लूंगा, क्या आप मुझे
कोई काम बतायेंगे ?"
"अवश्य."
'तो बताइए ना."
"देखो तुमको मेरा सब कहना मानना पड़ेगा साथ ही इस काग़ज पर हस्ताक्षर भी."
व्यक्ति के इस वाक्य को सुन वह घबरा गया-सोचा कहीं नर्स की तरह यह कुछ कर बैठे
पर तभी विचारधारा बदली-अरे! यह तो मर्द है फिर बूढ़ा. क्या वैसी आशा की जा सकती है?
"मैं सभी कहना मानूंगा पर पहले काम तो बताइए." माधव बोल उठा.
"देखो ! यह लो अभी यह पांच हजार रुपए और जाकर अपना सारा प्रबंध कर आओ."
"कैसा प्रबंध?"
"यही कि अपने भाई को इलाहाबाद पढ़ने को भेजने के लिए तथा लेन-देन का हिसाब जो कि
गांव में हो फिर तुम और तुम्हारी बहन दोनों यहां आओ. सब प्रबन्ध कर दिया जाएगा
किसी बात की चिन्ता मत करना और आकर काम करो."
"पर मैने अभी तो कोई काम भी नहीं किया फिर यह रुपये कैसे?"
"काम ही के हैं मि. माधव."
"पर मैं बिना काम किये इन्हें कैसे ले लूं."
"एडवान्स समझ लो."
"अजीब बात है, काम मिला नहीं रुपये पेशगी मिलने लगे."
"मि. माधव! यह मुफ्त के रुपये मत समझो, इन्हें तुम अपनी तन-~ख्वाह के कटवा देना,
फिलहाल अभी अपना काम चलाओ."
"........"
"क्या सोच रहे हो मि.माधव ?"
"कुछ नहीं,यही कि सुधा का यहां आना ठीक नहीं? वह घर पर ही रहे तो ठीक हैं,मैं
यहां अकेला ही रह लूंगा."
"किन्तु वह वहां अकेली रहकर क्या करेगी?"
"अकेला तो मैं रहूंगा वह तो वहां सबके साथ रहेगी."
"क्या तुम्हारे और कोई हैं?"
"सगे तो कोई नहीं वैसे तो सारा गांव अपना हैं, सभी हैं वहां."
"पगले ! गांव किसका हुआ है? फिर तुम अकेले यहां नहीं रहोगे मैं सब तुम्हारा
खाने-पीने का रहने का प्रबन्ध कर दूंगा. ये देख रहे हो न ? ये सब अपने ही
बच्चे-बच्चियां हैं. तुम निर्भय इनके साथ बैठ सकते हो, खेल सकते हो, कहीं-आ-जा
सकते हो, और पसन्द के अनुसार किसी को अपनी सहायता के लिए ले सकते हो. थोड़े
ही दिन में हमारा एक टूर लन्दन जाने वाला है, तबियत आने पर तुम भी जा सकते हो,
खर्चे की परवाह मत करना . खर्चा तो सब ईसाई मिशनरियों का ही रहता हैं....."
बूढ़ा व्यक्ति यह कह ही रहा था कि तब तक मिस ग्रोवर भी दो लड़कियों के साथ
ऐंठती हुई आ धमकीं. साथ ही दोनों लड़कियां माडर्न गर्ल से भी ऊपर उठी हुई थीं.
शरीर पर झिलमिलता हुआ नाइलोन का एक फ्राक जिससे उसके नीचे पहनी हुई बाडी
का पूरा नक्शा दिख रहा था, अधरो पर गहरा लाल रंग तथा सुन्दर चिकने गालों पर भी
सुर्खी लिए हुए पाउडर लगा था, हाथ डण्डों जैसे दोनों, ओर झुल्ले मारे से लटक रहे
थे किन्तु एक हाथ में रोल्ड-गोल्ड की चेनदार छोटी-सी घड़ी शोभा दे रही
थी,पैरों में ऊंचीं एड़ी के सफ़ेद सैण्डल तथा मोजे पहिने हुए थीं पर गला खाली
था, कान बालों में छिपे थे किन्तु नयनों की खुमारी पलकों से न छिप सकीं थी, वह
मचल रहीं थीं किसी पर बरसने के लिए.
मिस ग्रोवर ने कहा-"बेबी ये हैं मि. माधव! इनको ले जाओ अपने बाल रूम में और
इन्हें पूरी शिक्षा दे दो अभी ये पूरे अनजान हैं."
तभी बूढ़े व्यक्ति ने कहा-"नहीं अभी इन्हें घर जाने दो,इनकी बहन सुधा भी आ जाएं
तो दोनों भाई-बहन को शिक्षा देना."
यह और उचित जान मिस ग्रोवर ने फिर पुन: माधव को ले जाने के लिए नहीं कहा वरन्
घर जाने की ही सलाह का समर्थन मौन भाषा में कर दिया.
माधव ने पहले तो घर के लिए बहुत आनाकानी कि किन्तु अपने वादे के अनुसार उसे
वैसा करना ही पड़ा.
वह चल पड़ा घर की ओर. हृदय में खुशी तो अवश्य थी पर वह अभी तक इस रहस्य
को समझने में असमर्थ रहा कि ये लोग मुझ गरीब पर इतना एहसान क्यों कर रहे हैं?
क्या मैं जब मिस ग्रोवर की सब बात मान लूंगा तो मैं भी धनवान हो जाऊंगा. मेरी
भी जिन्दगी आराम से कट जायेगी. फिर उस बूढ़े की बातों में क्या अपनत्व था?
अपने बच्चे-~बच्चियों के साथ रहने की पूर्ण आजादी अभी से दे दी थी और मुझे
और शिक्षित करने के लिए भी दो लड़कियों की व्यवस्था मिस ग्रोवर ने कर दी है,
कैसा वातावरण है. प्रत्येक जगह लड़कियों का ही साम्राज्य, वे ही अगुआ, शिक्षक
तथा साथी, मित्र आदि सब कुछ, जैसे वहां लड़कों की कमी है, फिर इतना पैसा?
लन्दन तक यात्रा और उसका खर्च स्वयं. आखिर ! ये सब खर्च कहां से आता है?
झट से बिना कुछ कहे यह पांच हजार रुपयों का बण्डल पकड़ा दिया फिर और भी
देने का आश्वासन दिया. क्या अच्छा वातावरण है? सभी सुखी, सभी सम्पन्न. मैं यदि
सुधा को लेकर आ जाउंगा तो सम्पन्न हो जाउंगा तथा साथ ही शिक्षित तो हो ही
जाउंगा.
गद्गद हो चला माधव.
द्वार पर आ पुकार उठा- "सुघा ! साधव !!"
अन्दर सुधा और साधव खुशी-खुशी बातें कर रहे थे, माधव की आवाज सुन चौंक पड़े
और कभी सुधा झट से बाहर निकल आई, सामने माधव को खड़ा देख बोल उठी-
"भाइया! अच्छा हुआ तुम आ गये साधव का रिजल्ट निकला वह फर्स्ट पोजिशन नें पास
हुआ अब शीघ्र ही उसकी आगे की पढ़ाई का प्रबन्ध करो."
साधव की सफलता सुन माधव का मन मयूर नाच उठा- और यह कहते हुए अन्दर
दौड़ा-कहां है माधव! मेरा माधव!! उसे गले से लगाने की इच्छा करती है!!!
साधव अन्दर बैठा अखबार में अन्य साथियों का रिजल्ट देख रहा था पर उसे सबसे
अधिक शीघ्र अपने साथ पढ़े हुए साथियो का रिजल्ट जानने की इच्छा नहीं थी जितनी
कि उसे लता का रिजल्ट को जानने की थी. उसी की खोज में लीन था. माधव की
आवाज को सुन न सका था. तब तक माधव आकर साधव को अपनी बांहों में भर
लिया और कहा- "मेरे प्यारे साधव तूने कमाल कर दिया, मेरी नाक रख ली,अब क्या
तुम निश्चिन्त हलाहाबाद यूनीवर्सिटी पढ़ने जाओ, यह लो एडमीशन का रुपया....."
पांच हजार रुपयों के बण्डल साधव के हाथ में फड़फड़ाने लगें!
साधव और सुधा चकरा गये. आंखें माधव की ओर ठंस गई.
किन्तु माधव हंस रहा था
"भइया ! ये..."
"ले लो साधव ! मुझे नौकरी मिल गई, तुम शीघ्र ही इलाहाबाद जाकर एडमीशन फार्म भरो
और अब हम और सुधा भी यहां नही रहेंगे सुधा को अमेठी ले जाऊंग वही रहेगी और इसका
विवाह अच्छे ढंग से धूमधाम के साथ करूंगा, साधव !"
"पर भइया ! अभी तो आप जा ही रहे हैं ये रुपये भला कहां से आ गये ? कौन बिना काम
किये पैसा दे देगा ? काम करने पर तो पैसा मिलने को नहीं फिर भला बिना किसी काम
के... ? यह संसार अजीब हैं, मानव-~मानव के लिये दया नहीं, अमीर गरीब का खून
चूस कर स्वयं मोटे हो रहे हैं और बेचारा असहाय श्रमिक गरीबी के कारण अपना खून
चुसाने में भी नहीं हिचक रहा है,संसार का यह नग्न-नर्तन खुले बाजार हो रहा हैं,
फिर यह धर्मी पुरुष कहां से मिल गया आपको ?"
" साधव ये सब मिस ग्रोवर की कृपा का फल है. "
"कौन मिस ग्रोवर? "
" तभी उसने बताया कि अस्पताल की नर्स- उसी ने मुझे सब कुछ दिया, उसी ने हमें
क्लब दिखाया, क्लब में मैनेजर से मिलाकर नौकरी की सिफारिश की और साथ ही उच्च
शिक्षा का भी प्रबन्ध...यदि मैं उसके कहने पर ही चलूंगा तो साधव बहुत ही शीघ्र
धन सम्पन्न हो जाऊंगा, बहुत श्रद्धालु हैं मिस ग्रोवर. किन्तु उससे भी अधिक
वह बूढा व्यक्ति.....!
"भइया."
"साधव तुमा नहीं जानते वे लोग शीघ्र ही लन्दन के टूर पर जाने वाले हैं और मुझे
भी कह रहे थे कि चलो-सब खर्च ईसाई मिशनरी वहन करेगी तुम्हें कुछ नहीं करना
पड़ेगा.
साधव का चेहरा तमतमा गया.
"भइया! आप भूल रहे हैं ये मिशनरियं ही हमारे वातावरण को गन्दा किये हुए हैं, ये
जितने ऊपर से मीठे लगते हैं उतने ही इनके भीतर जहर भरा हैं, ये गरीबों को
तरह-तरह का प्रलोभन दे-देकर उन्हें अपने धर्म में मिला रहे हैं तथा साथ ही अपनी
संख्या भी बढ़ा रहे हैं, इनमें भूल-~कर मत जाना... यह लो रुपया और लौटा आओ मुझे
रुपया नहीं चाहिए."
सुधा साधव की इस झिड़की से उसपर रह-रहकर कुढ़ रही थी, क्रोधित हो रही थी. उसे
भी वास्तविकता का पता नहीं था.
साधव सुलतानपुर में रहते हुए इन मिशनरियों की काली करतूतों के अच्छी तरह परिचित
था. माधव के उसमें अज्ञानतावश फंसने के कारण उसे बहुत दुख हो रहा था.
"तो तुम्हारी पढ़ाई कैसे चलेगी भइया?" सुधा का प्रश्न था.
"अब मुझे पढ़ाई की चिन्ता नहीं और न तुम ही लोगों को होनी चाहिए."
"तो क्या अब तुम नहीं पढ़ोगे?"
"पढूंगा और ठाट-बाट से; तुम्हें क्या मालूम मैंने जिले भर में इस वर्ष टॉप
किया है अतएव मुझे अब अच्छी स्कालरशिप मिलेगी और जब मेरी मेरिटलिस्ट निकलेगी तो
और ही सोने में सुहागा मिलेगा. यूनीवर्सिटी ही क्या जहां भी मैं पढूं मुझे यह
सहायता सरकार की ओर से मिलेगी तथा स्कूल की ओर से मुफ्त किताबों की सहायता
तो अब मेरे नाम रक्खी है."
"सच, साधव!" माधव बोल पड़ा.
"हां भइया!"
"तो मुझे अब ईसाई मिशनरियों का यह रुपया लौटा देना चाहिए."
"हां अब इसकी कोई जरूरत नहीं हैं और साथ ही आपको तथा सुधा को वहां जाना भी
न चाहिए, अब आपको नौकरी करने की आवश्यकता नहीं हैं, जीविका चलाने के लिए
अपने पास पर्याप्त खेती है ही, साथ ही मैं दो वर्ष में बी.ए. की डिग्री ले उसके
बाद वकालत पास कर लूंगा फिर यहीं पास ही में वकालत चमकाऊंगा और भाग्य
जग जायेगें भइया!"
" किन्तु सुधा की शादी." माधव का प्रश्न था.
"पहले आप बड़े हैं आपकी शादी होगी तब सुधा की."
"इसके बाद तुम्हारी." मुस्कराकर सुधा ने कहा.
"मेरी तो होगी ही इसमें क्या चिन्ता की बात हैं." साधव का लक्ष्य अप्रत्यक्ष
रूप में लता में था. किन्तु उसे न तो माधव ही समझ सका और न सुधा ही.
माधव उल्टे पैर लौट पड़ा 'अमेठी क्लब'की ओर.
सुधा और साधव घर में ही रह गये.
पर साधव तुरन्त ही अखबार में डूब गया उसे लता का रिजल्ट जो जानना था किन्तु
उसका रिजल्ट सफ़ेद रंग में छपा मिला.
