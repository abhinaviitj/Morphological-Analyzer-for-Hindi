<ळिटेरटुरे><ऐस्सय्स्><खुमर् झइनेन्ड्र><फट्नि आउर् फ्रटिम><१९८०><फुर्वोडय् फ्रकस्हन् (णरि)><णेत् ढेल्हि><९३-९७><१९००><खुमर् झ्. फट्नि आउर् फ्रटिम, ऐस्>

+ पुरूष अपने में पूर्ण हो सकता तो सृष्टि के विधान में स्त्री की आवश्यकता न
थी. ऐसे ही स्त्री अपने में पूर्ण हो पाती तो पुरूष अविद्यमान ही रहता. दोनों
यदि हैं और परस्पतात के बिना चारा नहीं है तो विग्रह कितना भी होता रहे, सन्धि
की भूमि अवश्य आवश्यक है. पति-पत्नी-संबंध विग्रह के बीच संधि के लिए एक स्थायी
भूमिका देता है.
अनायास मंडली सी जुट गई और नाम बीच में आ गया तालस्ताय का. उनकी पचासवीं
बरसी मनाई जाने वाली है. जगह-जगह सभाएं होंगी, स्मरण होगा, विचार होगा. यह सब
उन तालस्ताय को लेकर होगा जो शरीर में नहीं है, हर मन में जिवित हैं. उनकी
रचनाएं पढ़ते हैं और लगता है तालस्ताय के ह्रदय की धड़कन हमारी अपनी बनी जा
रही है. उन्होंने मानव के ह्रदय को छुआ है. हम नाम-रूपधारी जन एक-एक कर
मरते रहेंगे. पर मनुष्य जियेगा. जिसके शब्द की धड़कन मानव-~जाति के ह्रदय को
स्पंदन देती रहेगी, वह शब्ददाता मर नहीं पायेगा. उसको अमर रखा जायेगा.
विचित्र सा लगता है यह कि एक आदमी मर जाय, शेष फिर भी उसे जिलाये रखें.
मालूम होता है कि इस तरह मरता और खतम होता कुछ वही है जो उस लायक
होता है. अनुभूत सत्य मरता नहीं है. जैसे जीवन जीता चला जाता है, उसी के
साथ वह भी जीता चला जाता है.
लेकिन जमा हुए हम लेखक बिरादरी के थे. एक तरह तालस्ताय के सजातीय थे.उस
आत्मीय भाव में विनय और सम्मान देना आवश्यक नहीं रह जाता है. बेत-~कल्लुफी का
व्यवहार हो निकलता है.
अ ने कहा-क्या खूब आदमी था तालस्ताय. मौत भी अपने ढंग की पाई, अद्वितीय.
ब ने कहा-और क्या ! क्या वह घर में खाट पर मरने वाला था. घर से बाहर सबकी शरण
में मरा और ऐसे कि दुनिया दहल गई.
स ने कहा-बात ठीक है. प्रतिभा और पत्नी का योग हो नही सकता. पत्नी प्रतिभा को
चोट जाती है. तालस्ताय को आखिर भागना पड़ गया अपनी प्रतिभा की खातिर, नहीं तो
घर में हरदम झों-झों. मैं कहता हूं प्रतिभा वाला मरेगा अगर शादी करेगा. बीबी की
और प्रतिभा की दुश्मनी मिट नहीं सकती. दोनों में से किसी एक को मिटना पड़ेगा.
"देखो बेचारे को ! जिन्दगी भर प्यार की सीख देता रहा, उसकी बारीकियां खोलता
रहा. लेकिन एक पत्नी को न निभा सका. जाने पत्नी के सामने उसके प्रेम को क्या
हो जाता था-मैं तो खुलेआम कहूंगा, जिसे कुछ करना है वह ब्याह न करे."
"क्या करे ?
"करे क्या ! रचना करे, सृजन करे, काम करे-"
"रचना खाक करे. मैं पूछता हूं अपना क्या करे ? स्त्री पर से पीठ फेर ले ? आधी
दुनिया को पूरी मान ले ? पुरूष होकर स्त्री को इन्कार कर दे ? यह हो नहीं सकता.
किसी तरह नहीं हो सकता."
"बड़े अहमक हो. मैंने कहा, बीबी, औरत तो नहीं कहा."
"क्या मतलब ?-व्यभिचार ?"
"रखो व्यभिचार को. मैं कहता हूं गृहस्थी खटराग है. घर गृहस्थी की, कि आदमी गया.
दिमाग नून-तेल लकड़ी का हो गया. सचाइयों में फिर कैसे उठ सकता है. समय पार
कैसे जा सकता है. सदाकत कैसे थामे रह सकता है. हर समझौते में तब वह गिरेगा.
मिशन उसके पास तब रह नहीं पायेगा, सिर पर गिरिस्ती का जुआ होगा और वही उसका
चक्कर होगा. तब लिखेगा तो पैसे के लिए. मरेगा तो पैसे के लिये. तब वह खाक
इन्सान रहेगा. आदमी था तालस्ताय. बीबी झींका करे दिन रात, अन्दर वह उससे कितना
ही त्रास पाता रहा, पर सुनी नहीं एक भी. करता अपनी गया. निभाव नहीं हुआ, तो घर
से निकल भागा. आत्मा को नही खोया, गिरिस्ती को खो देना खुशी से मंजूर किया."
पाठक जानते होंगे कि पत्नी के झगड़े से तंग आकर पकी उमर में तालस्ताय एक रात
चोरी-चोरी घर से निकल भागे थे. तभी उन्हें बीमारी ने पकड़ा और राह में एक
अनजाने से स्टेशन मास्टर के कमरे में उनकी मौत हुई. कांउट थे, अतिशय संपन्न थे.
दुनिया में नाम था. पर मरने के लिए यही अनहोनी जगह उन्हें मिली.
"निभाव की बात किसने कही थी. मैं उसका कायल हूं. मर्दुमी निबाहते जाने में है.
बीबी को निभा न सके वह क्या आदमी! जरा होशियारी जरूर चाहिए. तालस्ताय कामयाब
नही हुए. शायद जरूरत से ज्यादा सच्चे रहे होंगे. प्रतिभा यह कब कहती है कि आप
सच्चे इतने हो जाइए कि चतुर रह ही न जाएं. क्यों साहब, क्या ख्याल है?"
"प्रतिभा आप किसे कहते है?"
"कमबख्त है क्या वह! यह कि आदमी में लचक न हो, सीधा सतर सिद्वांत हो और मुड़
तक न सके? मैं इसे पागलपन कहूंगा."
"पागल और प्रतिभावान में ज्यादा अन्तर कब होता है ?"
"नहीं होता तो रखिये अपनी प्रतिभा को. मुझे किसी हालत पागल होना मंजूर नहीं है.
मैं कहता हूं, औरत कसौटी है और दुनिया औरत है. याने दुनिया आदमी की कसौटी है.
किताबें लिखीं,ठीक है, पर कसौटी पर तालस्ताय साबित नही उतरे तो बताइये क्या
किया जाए. लेखक की हैसियत से चलिए तारीफ कर लीजिए. लेकिन इन्सान की हैसियत से
आप कुछ कहिए, मैं उनका कायल नहीं हो सकता."
"औरत के लिए आदमी टूट जाए? यह कहां की कामयाबी है, उसूल औरत से बड़ी चीज है.
मैं नहीं मानता औरत को कसौटी. न दुनिया को औरत मानता हूं."
-मंडली की बातचीत इतनी बिखरी रही कि उसको समेटा नहीं जा सकता. उसमें सार रूप इतना
भर देखें कि उस वर्ग का मानस क्या है, जिसका काम अन्तिम सत्य की खोज में रहना है.
बातचीत में जिस बंधु का स्वर सबसे ऊंचा रहा उनका यही टेक थी कि पत्नी प्रतिभा की
शत्रु होती है, विवाह से बड़ा खतरा नहीं हैं, उठता-~उठता आदमी उससे नीचे आ पड़ता है,
और जिसे कुछ करना है कृपा कर वह बीबी बच्चे न करे. रूसो ठीक था कि बच्चे किये तो
एक-एक कर उन्हे अनाथालय में डालता गया.
तालस्ताय तो उपलक्ष ही थे. उनका अभिनन्दन सभा में जाकर करना होगा, उसके लिए यह
स्थान नहीं है. उनके व्यक्तिगत से जो यह व्यक्ति और परिवार का प्रश्न उठ खड़ा हुआ
है, उसी से थोडा यहां उलझ लेना है.
देखता हूं कि परिवार संस्था डगमगा रही है. परिवार मर्यादाओ से बनता है. परस्पर
कर्तव्य होते है, अनुशासन होता है और उस नियत परंपरा में कुछ जानों की इकाई एक
हित के आसपास जुटकर व्यूह में चलती है. उस इकाई के प्रति हर सदस्य अपना आत्मदान
करता है, इज्जत खानदान की होती है. हर एक उससे लाभ लेता और उसे अपना त्याग देता है.
लेकिन इधर व्यक्तित्व की मांग हो चली है. कुल प्रतिष्ठा का लक्ष जैसे हट गया है.
उनकी जगह आत्म-प्रतिष्ठा ने ले ली है. प्रत्येक अपने व्यक्तित्व का विकास चाहता है,
और शेष को उसके लिए चाहता है. व्यक्तित्व की इस मांग ने संघर्ष को तीव्र कर दिया
है. यहां तक स्त्री-पुरूष विवाह द्वारा एक इकाई नहीं बना पाते, दो के दो बने रहते
है. पहले इस द्वित्व का बहुत कुछ हरण तो विवाह ही कर लेता था, फिर शिशु बीच में आकर
उन को और भी एकता दे देता था. लेकिन व्यक्तित्व की इस मांग ने कुछ ऐसी स्थिति ला दी
है कि यह बालक नाम का तीसरा सदस्य बीच में आकर एकता नहीं लाता, प्रत्युत केन्द्र और
बिखरा देता है. पुरूष अपना काम करता है, स्त्री अपना काम करती है और बालक जैसे-तैसे
अपने को व्यस्त रखता है. पैसा हुआ तो बालक आया के सुपुर्द हो जाता है.
ऊपर प्रतिभा शब्द आया है. शायद प्रतिभा अपने प्रति अडिग ईमानदारी को कहते है. यह भी
सच है कि अपने को ही सर्वथा अपने प्रेम का केन्द्र बना लेने से मनुष्य को एक पागलपन
प्राप्त हो जाता है. पागल वही जो अपने में मुंह गाड़ इतना उलट जाय कि अपनी
कल्पनाओं को सच ठहराए और बाहर की यथार्थताओं को झुठला दे. वह अपने मनोलोक को बसाये
रहता है और शेष इहलोक से वास्ता तुड़ा लेता है. सिद्वान्तवादी, प्रतिभावादी के साथ
उत्तरोत्तर ऐसा होता हो कि उनका वास्ता व्यवहार-लोक से ढीला होकर टूटता जाय और
सिद्वान्त लोक से जुड़ता चला जाय तो अचरज नहीं है.
तालस्ताय इतने सफल लेखक हैं कि असफल पति और पिता हों तो इसके लिये मन में शिकायत
नहीं होनी चाहिए. जो नाम कमाते है, यशकीर्ति कमाते हैं, उनके पारिवारिक जन मानो उसी
में से थोड़ा बहुत रस खींच लेते है. जैसे उनसे फिर दूसरा प्रतिदान नहीं मांगा जाता,
उनके आत्मदान को स्वतंत्र रहने दिया जाता है कि जहां अर्पित हो, हो. यह स्वतंत्रता
व्यक्ति को ब़्अड़े मूल्य पर मिलती है. सामाजिक और पारिवारिक कर्तव्य चारों ओर रहते
ही हैं. उनमें वह आबद्व अनुभव कर आता है कि जब उन मांगों को सुनना नहीं चाहता और
उनके प्रति अपने को देना नहीं चाहता. ऐसे वह परतंत्र बन जाता है. स्वतंत्र बनने के
लिये इसलिए या तो मार्ग यह रह जाता है कि वह उन कर्तव्यो और मर्यादाओं से तोड़कर अपने
को अलग कर ले, या फिर उपाय यह है कि यथावश्क आत्मदान उसका पारिवारिकों को भी मिलता
रहे, साथ ही उसकी अपनी निजी लगन को भी मिलता रहे.
यह समस्या सचमुच बहुत ही गहरी है. एक तरह वह केन्द्रस्थ और अनंत है. व्यक्ति अपने
प्रति सारी ईमानदारी मान ले तो वह लोक-कर्तव्यों से अपने को ऊंचा उठा लेता है. फिर
जो करे वही उसके निकट समर्थनीय हो जाता है अर्थात वह अपने मत पर चलता है, लोक के
मत पर नहीं चलता. ऐसे व्यक्ति के मार्ग में विध्न-बाधाएं आएं और आती जाएं तो कुछ भी
विस्मय नहीं है.
उधर मन की न माने और घर-कुटुम्ब जाति-समाज के मत के लिये ही जिये तो ऐसे भी समस्या का
हल होता दीखता नहीं है. कारण, लोकमत की रक्षा होती है, में उधर मरता जाता है.
जान प़्अड़ता है कि मुक्त और पूर्ण पुरूष दोनों ओर से ही बना जा सकता होगा कम से कम
भारतीय संस्कृति ऐसा मानती है. उसके रामचन्द्र मर्यादा पुरूषोत्तम है कृष्णचन्द्र
का वचन मुक्त आत्म-लीला के पुरूष हैं. रामचन्द्र कर्त्तव्यनिष्ठ धर्मनिष्ठ है.
कृष्णचन्द्र का वचन है, 'धर्म छोड़ों, सब धर्म मुझ में देखो.'
मानना होगा कि अंत में यह आत्मिक और सामाजिक जीवन विधियां एक हो परिपूर्णता पर
पहुंचती हैं. लेकिन अन्त में ही पहुंचती है, बीच में तो विषमता बहु झेलनी पड़ती है
और उसमें से नाना विडम्बनाओं को जन्म मिलता है.
अब महान् तालस्ताय हों कि क्षुद्र हम हों, यह साफ है कि इस जगत् में पर-~स्परता से
छुटकारा नहीं है. इस परस्परता के आरम्भ में ही पुरुष के लिए स्त्री और स्त्री के
लिए के लिए पुरुष उपस्थित हो रहा हैं. पुरुष अपने में पुर्ण हो सकता तो सृष्टि
विधान में स्त्री की आवश्यकता न थी. ऐसे ही स्त्री अपने में पूर्ण हो पाती तो पुरूष
अविद्यमान ही रहता. दोनों यदि हैं और उन्हें परस्परता के बिना चारा नहीं हैं तो
विग्रह कितना भी होता रहे, सन्धि की भूमि अवश्य आवश्यक है. पति-पत्नी सम्बन्ध
विग्रह के बीच संधि के लिए एक स्थायी भूमिका देता है. मैं बिलकुल सम्भव नहीं मानता
कि किसी भी पति-पत्नी में विग्रह न हो. रगड़ अवशयम्भावी है. इसी विवाह सदा एक परीक्षा
है. और परीक्षा वह सच्ची और गहरी तब है, जब विवाह एकदम अटूट बनता है. तलाक का सहारा
लेकर जो विवाह तोड़ पाते है, वे सच सफल और सुखी होते है, ऐसा तो माना ही नहीं जा
सकता. परीक्षा में पड़ते नहीं उनकी सफलता अप्रमाणित ही रहने वाली है. अवतारी पुरूष
ब्रह्राचारी दीखते नहीं हैं, इसका यही कारण है. परमात्मा उन्हें कसता है अपनी कसौटी
पर और स्त्री और विवाह से बचने नहीं देता है.
