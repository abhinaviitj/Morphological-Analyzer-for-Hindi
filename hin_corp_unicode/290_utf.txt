<शोचिअल् श्चिएन्चे><ळिब्रर्य् श्चिएन्चे><ख्.श्. शुन्डरेस्ह्तरन्><शन्डर्ब्ह् शेव><१९८०><ं.फ् ःइन्डि घ्रन्ट्ह आचडेम्य्><भ्होपल्><७० टो ७५><२२००><शुन्डरेस्ह्तरन् - शन्डर्व शेव>

यहाँ सामान्य पाठक से तात्पर्य औसत बुद्धि के पाठक हैं. अर्थात् वे न
अत्यन्त बुद्धिमान और विद्धान हैं और न असाधारण गुणों से युक्त पाठक हैं,
जिनका वर्णन आगे किया गया है. ये पाठक अपना कार्य या व्यवसाय अथवा
अध्येतव्य विषय से अच्छी तरह परिचित होने के लिए समय-समय पर पुस्तकालय
में आते है और उपयुक्त पुस्तकें चाहते हैं. वे अपने प्रयत्न से अभीष्ट
पुस्तक प्राप्त करने में असमर्थ हैं, तो मार्गदर्शन की अपेक्षा रखते हैं.
तत्काल ऐसे पाठकों का मार्गदर्शन करना पुस्तकालय का कर्त्तव्य है. इसी
प्रकार विद्वान पाठक भी नवीन या अपरिचित विषय से सम्बन्द्ध पुस्तक को
पुस्तकालय से स्वयं प्राप्त करने में असमर्थ है, तो उसे भी इस प्रकार
मार्गदर्शन करना चाहिए.
असहयोगी पाठक
जो पाठक पुस्तकालय में अध्ययन करने, और वहाँ उपलब्ध साहित्य, साधन और
कार्यकर्त्ताओं से अधिकाधिक लाभ उठाने के लिए आते है, उनका मार्गदर्शन
करना सरल है. ऐसे सदिच्छुक और जिज्ञासु पाठकों के लिए अपरिचित पुस्तक भी
शीघ्र परिचित हो जाती है, इन पाठकों का मार्गदर्शन करने के लिए
कार्यकर्ता में भी सेवा की भावना देखी जा सकती है. पर असहयोगी पाठक अथवा
अपाठकों को अच्छा पाठक बनाना सन्दर्भ सहायकों के लिए के कठिन कार्य होता
है. ये असहयोगी पाठक सात प्रकार के देखने में आते हैं.
रूढ़िग्रस्त पाठक
पुस्तकालयों में ऐसे पाठकों की कमी नहीं रहती है. ऐसे पाठक
कार्य-~निवृत्त वयोवृद्ध और अध्यवसायी विद्धानों में होते हैं. समय का
सदुपयोग करने के हेतु ये प्रतिदिन संगठित पुस्तकालयों में आते रहते हैं.
ये पुस्तकालय के स्थायी और उपयोगी पाठक होते हैं. पुस्तकालय विज्ञान के
तृतीय सूत्र के अभिप्राय को क्रियान्वित करने में ये बहुत सहायक सिद्ध
होते हैं. इसलिए इनकी ओर ध्यान न देना भी संभव नहीं है. चूँकि इनके
सक्रिय जीवन काल में खासकर भारत जैसे विकासशील देशों में संगठित
पुस्तकालयों का अभाव था, ये अपने पुराने अनुभव के आधार पर आजकल के
पुस्तकालय कर्मचारियों को पुराने कार्यकर्त्ताओं के समान पुस्तक क्रय,
उसका आदान-प्रदान, रख-रखाव आदि अशैक्षणिक कार्य करने वाले बाबू समझ बैठते
हैं. इसलिए जब ये फलकों के पास पुस्तकों को इधर-उधर करते हुए अथवा सूची
को उलटते-पुलटते परेशान रहते हैं और अपनी अभीष्ट पुस्तक या सूचना नहीं
प्राप्त करते हैं, तब यदि सन्दर्भ सहायक सहायता के लिए इनके पास जाता है,
तो ये समझते है कि वह अपना कुछ स्वार्थ सिद्ध करने के लिए इनके पास आया
है. उसकी सौहार्दपूर्ण और मीठी-मीठी बातें इन्हें बीमा कम्पनी के एजेन्ट
की बात जैसी लगती है. सौहार्दपूर्ण बात सुनने का अनुभव इन्हें उसी से रहा
है. इसलिए सन्दर्भ सहायक के हर नम्रतापूर्ण बात पर ये बौखला उठते हैं.
पुस्तकालय के लिए ऐसे पाठकों की उपादेयता को ध्यान में रखते हुए शान्ति
और धैर्य से इन्हें उचित मार्ग पर लाना चाहिए. आवश्यकतानुसार कई बार इनके
पास जाएँ और इनकी कठिनाई को दूर करें. नम्रता और स्नेहपूर्ण व्यवहार से
इनमें कुंठित रूढ़ि को दूर किया जा सकता है और सन्दर्भ सेवक इनसे
आत्मीयता स्थापित कर सकता है.
अहंभावनाक्रान्त पाठक
ऐसे पाठक शैक्षणिक और जनपुस्तकालयों में विशेष रूप से देखने में आते हैं.
पुस्तकालय की दृष्टि से ये भी उपयोगी पाठक हैं. प्राध्यापक, प्रवाचक, और
उच्च पदस्थ अधिकारियों में इसके उदाहरण देखने में आते है. ये अनुभवी और
प्रौढ़ विद्वान होते हैं. इनके निर्देशन में शोध छात्र विविध विषयों पर
कार्य करते है. प्राय: देखने में आता है कि इनमें से कुछ प्राध्यापक अपने
को अद्वितीय समझने की प्रवृत्ति के होते हैं. नवीन साहित्य तथा नये
सिद्धान्त और मान्यताओं से परिचित होने के लिए इन्हें भी पुस्तकालय जाना
पड़ता है. पर वहाँ आने पर अपनी अहंमन्यता अथवा विद्वता और पद के घमण्ड से
हतभ्रम होने के कारण ये सन्दर्भ सहायकों से मार्गदर्शन प्राप्त करना अपनी
हीनता समझते हैं. परिणामस्वरूप ये नये साहित्य के प्रवाह में अक्सर
किंकर्त्तव्यविमूढ़ हो इधर उधर भटकते रहते हैं. यदि सहायक उनकी सहायता के
लिए इनके पास जाता हैं तो उसे साहित्यान्वेषण में अयोग्य समझकर रास्ते से
हट जाने को कहते हैं. इस प्रकार के घमण्डी पाठक जनपुस्तकालयों में भी
यदाकदा दृष्टिगोचर हो जाते हैं. इस मनोवृत्ति के पाठक यहाँ उच्च पदस्थ
अधिकारियों में पाये जाते हैं. इनमें विद्वता भले विशेष न हो, पर अपने
अधिकार और पद के घमण्ड से ये चूर रहते हैं, हमेशा आदेश देने के सिवाय
दूसरों से सलाह लेने की इन्हें ज्यादा आदत नहीं रहती. इसलिए ये सन्दर्भ
सेवकों के मार्गदर्शक बातों को अन्यथा लेकर उसे मार्ग से हट जाने को कहते
हैं.
पुस्तकालय जनता का नि:शुल्क विश्वविद्यालय हैं. कार्यकर्त्ताओं की
दृष्टि में यहाँ सब समान हैं, चाहे उनमें से कुछ बड़े पद पर कार्य करने
वाले हों, प्रौढ़ विद्वान हों अथवा सामान्य जन, पाठक हैं. पुस्तकालय
विचार और साहित्य का क्षेत्र है. सब पाठकों को अध्यवसायी बनाना इसका
लक्ष्य हैं. इसलिए अहंभावी पाठकों का सामना बड़े धैर्य, सहनशीलता और
मितभाषी होकर किया जाय. उनके कठोर शब्दों को उत्साहवर्धक शब्दों के रूप
में ग्रहण करें.
हीनभावनाग्रस्त पाठक
असहयोगी पाठकों में एक छोर पर रूढ़ी और घमण्ड के प्रतिनिधि जोर-~दार पाठक
हैं, तो दूसरी ओर लज्जा, संकोच, भयं, अज्ञान और परिहास के अपमान से आवृत
कमजोर दिल वाले पाठक है. छात्रों और अल्पशिक्षित पाठकों में इनके दर्शन
होते हैं. खासकर अविकसित देशों में बहुतों को अभी यह नहीं मालूम है कि
पुस्तकालय एक सार्वजनिक संस्था है और हर प्रकार की सूचना और साहित्य वहाँ
नि:शुल्क सब को प्राप्त होता है. फलत: ऐसे अशिक्षित और अल्पशिक्षित
व्यक्ति जब किसी पुस्तकालय में प्रसंगत: जाता है तब वह वहाँ से लाभ उठाने
का प्रयत्न नहीं करता, यदि उसके तरफ विशेष ध्यान न दिया जाय. अपने देश
में ऐसे अनेक उदाहरण प्राय: देखने में आते हैं. नाना प्रकार के उद्योग
धंधों में लगे लोगों के सामने उनके व्यवसाय से सम्बद्ध एक न एक समस्या
सदा बनी रहती है. शिक्षा की कमी के कारण उनमें हीनभावना का होना
स्वाभाविक है. ऐसे व्यक्ति यदि सोद्देश्य पुस्तकालय आते हैं, तो उनका
विशेष रूप से मार्गदर्शन करना चाहिये. नहीं तो वे निरुत्तर लौट जाएँगे.
इसी प्रकार शैक्षणिक पुस्तकालयों में अनेक नये छात्र हीन भावना से ग्रस्त
होकर पुस्तकालय के लाभ से वंचित रह जाते हैं. ग्रन्थगत किसी विषय को
समझने में जब इनके सामने कोई समस्या उपस्थित होती है, तब अपने अज्ञान के
प्रकट हो जाने के भय से, या दूसरे पाठक उनके अज्ञान को सुनकर हँस न दें
अथवा पूछने पर लापरवाही के कारण कहीं ठीक-ठीक उत्तर प्राप्त न हो इस भय
और संकोच के कारण सन्दर्भ सहायकों से मिलकर ये समाधान नहीं प्राप्त करते
और परेशान रहते हैं. यदि कभी पूछने की हिम्मत करते भी है, तो दबी जबान
से, मानों उनका गला कोई दबोचे हुए है. ये संकोच से आक्रान्त हैं. अज्ञान
मनुष्य की एक स्वाभाविक मनोवृति है. इसे दृष्टि में रखते हुए सन्दर्भ
सहायकों को इन पर विशेष ध्यान देना है. उत्साहवर्षक बातों से इनमें
आत्मीयता और विश्वास स्थापित करें और उनमें विद्यमान संकोच और भय को दूर
किया जाय, ताकि वे सहायकों से मिलकर अधिक से अधिक बौद्धिक सहायता प्राप्त
करें और पुस्तकालय के स्थायी पाठक बनें.
सनकी और झक्की पाठक
असहयोगी पाठकों में सनकी और झक्की पाठकों की सनक और झक भी पुस्तकालय में
कभी-कभी अपनी बहार फैलाए रहती है. इस प्रकार के पाठक उन व्यक्तियों में
पाये जाते हैं जो पियक्कड़, स्वभावत: सनकी चिड़चिड़ापन वाले जिनके जीवन
का अधिकांश समय बंधन और निगरानी में बीता रहता है. पियक्कड़ जोश में तो
रहते हैं, पर उनमें होश नहीं रहता. इन्हें अपनी पुस्तक मिल जाय तो मशगूल
होकर उसमें डूबे रहते हैं. पर यदि उसे पाने में असमर्थ हैं, और उनकी
सहायता के लिए सन्दर्भ सहायक उनके पास जाता है, तो वे उसे अन्यथा समझाकर
उस पर टूट पड़ते हैं. उनकी दृष्टि में वह अनधिकार चेष्टा में संलग्न हैं.
इसी प्रकार झक्की पाठक होते हैं. ये चिड़चिड़े स्वभाव के होते हैं. इनसे
अधिक बात करना इनको और भड़काना है. मार्गदर्शन को ये अपने अज्ञान का
भण्डाफोड़ समझते हैं. सन्दर्भ सहायकों के कार्यो को ये पद का घमंड मान
बैठते हैं. जो पाठक परवशता के जीवन से हाल ही में मुक्त हुआ है, वह सहायक
को बार-बार अपने मँडराते हुए देख बौखला उठता है और समझता है कि वह उसके
क्रियाकलापों को बुरी नजर से देखता है और उस पर निगरानी रख रहा है.
छोटी-मोटी बात या व्यवहार से भड़कर स नकी झक्की पाठक भावावेश में जाते
हैं और हर प्रकार की सहायता को अन्यथा ग्रहण करते हैं.
सनक या झक एक मनोवैज्ञानिक दोष है. परिस्थितियों के कारण यह लोगों में
स्थायी हो जाता है. पुस्तकालय में पुस्तक सम्बन्धी कठिनाई दूसरों के समान
इनके सामने भी प्राय: उपस्थित होती है. इनकी मन: स्थिति को समझकर
अप्रत्यक्ष रूप से इनका मार्गदर्शन करना चाहिए. जब तक ये सहायता माँगें
नहीं, इनसे बात न की जाय. सहायकों से साधारण पाठकों को बारम्बार
मार्गदर्शन लेते हुए और अपनी पुस्तक या सूचना जल्दी से जल्दी प्राप्त
करते हुए देखकर इनके मन में भी उनसे सहायता लेने की इच्छा अपने आप
उत्पन्न होगी और वे स्वयं उनके पास जाएंगे. इनकी सेवा जमकर की जाय, ताकि
सहायक के प्रति इनके मन में जो दुर्भावना उत्पन्न हुई है, वह दूर हो जाय
और ये उससे अधिक से अधिक मार्गदर्शन प्राप्त करें.
अज्ञानी पाठक
शैक्षणिक और उद्योग धंधों से सम्बद्ध पुस्तकालयों में इनका प्राय: दर्शन
होता रहता है. विश्वविद्यालयों में कुछ प्राध्यापक और अन्य सदृश्य सदस्य
जब पुस्तकालय में आते हैं और अपनी व्यस्तता या अज्ञान से अपनी पुस्तक
नहीं प्राप्त करते हैं, तो सीधे वे ग्रन्थालयी के पास जाकर पुस्तकालय की
कल्पित अव्यवस्था का शब्दचित्र प्रस्तुत करने लगते हैं. उनकी दृष्टि में
पुस्तकालय के समस्त कार्यकर्त्ता निकम्मे हैं, आवश्यक पुस्तक खरीदते
नहीं, उपलब्ध पुस्तकों और पत्र-पत्रिकाओं को यथा स्थान व्यवस्थित रखते
नहीं, पाठकों के लिए मार्गदर्शन की उचित व्यवस्था नहीं है, आदि.
पुस्तकालय अधिकारी सीमित साधन के अन्दर पुस्तकालय में साधन और सुविधा
उपलब्ध करते हैं. इस बात की ओर ध्यान न देते हुए ये पाठक अभाव का दोष
पुस्तकालय कार्यकर्त्ताओं पर थोप देते है और कहने लगते हैं कि अमुक विषय
की पुस्तक और पत्रिकाओं के क्रय में ग्रन्थालयी ने अधिक खर्च कर दिया है
और इनके विषय पर बहुत थोड़ा ध्यान दिया है. प्राय: हर विभाग के अध्यापक
इस प्रकार के राग अलापते रहते हैं.
इनके अज्ञान को बड़े धैर्य, दक्षता और मनोरंजक बातों से दूर करना चाहिए.
पुस्तकालय की वास्तविक स्थिति से उन्हें अवगत करें और उपलब्ध साहित्य को
प्रस्तुत कर अव्यवस्था के भ्रम को दूर करें. पाठक की समस्या को समझकर जो
कुछ संभव हो उसे तत्काल करना चाहिये. यदि कोई पुस्तक पुस्तकालय में
अनुपलब्ध है, और दूसरे पुस्तकालय से माँगाना संभव है, तो उसे मँगा देने
की व्यवस्था की जाय. इस प्रकार वास्तविक स्थिति का प्रकाश अज्ञान को दूर
कर सकता है.
तस्कर पाठक
तराजू के दूसरे पलड़े पर श्रीमान् सन्देहास्पद पाठक विराजमान हैं. देखने
में ये अत्यन्त सभ्य लगते हैं. इनके व्यवहार से लगता है कि ये
पुस्त-~कालय की व्यवस्था से पूर्ण परिचित हैं. इसलिए इनकी सहायता के लिए
यदि कभी कोई सहायक इनके पास जाता है तो उसे अनावश्यक कहकर ये वापस भेज
देते हैं. फिर मौका देखकर खुली प्रणाली का खुले तौर से दुरुपयोग करने
लगते हैं. सामान्य पुस्तकों की बात ही क्या? वृहदाकार पुस्तकों को भी ये
महाशय कभी-कभी सही सलामत और द्वार रक्षक के निगाहों से बचकर बाहर निकाल
ले जाने में समर्थ हो जाते हैं. पुस्तकें उड़ानें के कई ढंग होते हैं.
कुछ पाठक पन्ने फाड़कर क्रमश: पूरी या अधूरी ले जाते हैं, तो कुछ समूचे
पुस्तक को कई बार हिस्सें में फाड़कर अथवा एक ही समय पूरी पुस्तक चम्पत
कर देते हैं. चतुर तस्कर पहिले अपना अभीष्ट पुस्तक विधिवत घर ले जाता है.
लौटाते समय वह उसे नहीं लौटाता. पुस्तकालय में उपलब्ध तत्समकक्ष दूसरे
पुस्तक में अंकित क्रमिक संख्या और परिग्रहण संख्या को अच्छी तरह मिटाकर
उसके स्थान पर घर पर रखी हुई पुस्तक की संख्याओं को लिख देता है. यह
कारीगरी वह पुस्तकालय में निर्जन स्थान में करता हैं. आदान-प्रदान विभाग
में जब भीड़-भाड़ रहती है, तब घर पर रखे हुए पुस्तक के बदले में इसे लौटा
देता है और इस प्रकार तस्करी में सफल हो जाता है. पुस्तक आवर्तन और
प्रत्यावर्तन कार्य में प्रयुक्त रजिस्टर अथवा परिचय पत्र में आजकल
प्रदत्त पुस्तक की संख्या ही लिखी जाती है, उसका शीर्षक और लेखक का नाम
नहीं लिखा जाता. इसलिये इस प्रकार की चोरी में ये कभी-कभी सफल हो जाता
हैं. पुस्तकालयों में प्रचलित आधुनिक तस्करी के ये कुछ उदाहरण है. इस
तस्कर पाठकों के आचरण पर थोड़ा भी सन्देह प्रकट किया जाता है, तो ये शोर
गुल मचाकर एक दृश्य उपस्थित कर देते हैं. ये बड़े खतरनाक पाठक होते हैं.
इन्हें रंगे हाथ पकड़ने के लिए बड़ी चतुराई और सूझ-बूझ की आवश्यकता होती
है.
वंचक पाठक
ये तस्कर पाठक के मौसेरे भाई हैं. पुस्तकालयों में इनकी संख्या चोरों से
कहीं अधिक होती है. पुस्तकों को ये चुराते नहीं है. पर अपनी चाही
पुस्तकों को उनके स्थान से निकालकर अन्य पुस्तकों के साथ दूर कहीं छिपाकर
रख देते हैं, ताकि दूसरे पाठक उन्हें प्राप्त न कर सकें और इन्हीं के
लिये वह सुरक्षित रहे. देखने में ये धोकेवाज पाठक सभ्य और सीधे-साधे से
लगते हैं. इनकी परेशानी को देखकर इनकी सहायता के लिए सहायक इनके पास जाता
है, तो ये गम्भीर हो जाते हैं और उनकी उपस्थिति पर बाधा उत्पन्न करने के
लिए नाराजगी प्रकट करते हैं. ये वंचक सभ्य पाठकों का बहुत अहित करते हैं
और सन्दर्भ सहायकों का बहुत सा समय छिपाये हुए पुस्तकों के खोजने में
नष्ट करते हैं.
