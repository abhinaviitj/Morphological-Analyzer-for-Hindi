<शोचिअल् श्चिएन्चे><छुल्टुरे><असन्ट् लल् श्हर्म><शन्स्क्रिटि मल><१९९०><ःअनुमन् फ्रसड् फोड्डर्.><घोरक्ह् पुर्><२६ टो ३७><२१००><असन्ट् लल्-शन्स्क्रिटि मल>

आर्यवर्तमें एक राजा थे, उनका नाम था महाराज शर्याति. वे बड़े प्रतापी
थे. एक दिन वे शिकारकी इच्छासे अपनी बहुत-सी सेना, मन्त्री, रानी,
राजकुमारी आदिको साथ लेकर वनमें गये और जहाँ च्यवन ऋषि समाधिमें बैठे थे,
उनके समीप जा पहुँचे. सबने वहीं डेरे डाल दिये. राजाने अपने सैनिकोंको
महर्षि च्यवनके पास न जानेकी आज्ञा देते हुए कहा--`सैनिको! यहाँ महर्षि
तपस्यामें लीन हैं. ऐसा न हो कि हमलोगोंके कारण उनकी तपस्यामें जरा भी
विघ्न हो. अत: हमलोगोंको दूर ही डेरा डालना चाहिये तथा उधर किसीको भी
नहीं जाना चाहिये.'
राजकुमारी सुकन्या अपनी सखियोंके साथ वनमें घूम रही थी. उस टीलेके अंदरसे
आते हुए जुगनू-से प्रकाश-~को देखकर बाल-चपलतावश उसने महर्षिकी आँखोंमें
काँटे चुभो दिये. उनमेंसे खूनकी धारा बह चली. तब तो वह डरकर डेरेकी ओर
भाग आयी. उसने यहबात किसीको नहीं बतायी. इधर महर्षिके कष्टजनित क्रोधके
फलस्वरूप सैनिकों, हाथियों, घोड़ों समेत सबका मल-मूत्र बंद हो गया. सब
बड़े दुखी हो गये.
राजाने पता लगाया तो सारी बातें उनकी समझमें आ गयी. उन्होंने जाकर बड़ी
दीनताके साथ महर्षिकी पूजा की तथा अपनी भोली कन्याके द्वारा अज्ञानमें
किये गये अपराध-~के लिये हाथ जोड़कर क्षमा माँगी.
महर्षिने राजाको एक शर्तपर क्षमा करनेका वचन दिया. वह शर्त थी कि यदि
शर्याति अपनी पुत्री सुकन्याका विवाह ऋषिके साथ कर दे तो वे (ऋषि) क्षमा
कर सकते हैं. राजाने ऋषिकी शर्तको तुरंत मान लिया. सुकन्याने भी इसको
बड़ी प्रसन्नताके साथ स्वीकार कर लिया और इस प्रकार सबकी सारी विपत्ति टल
गयी. तदनन्तर राजाने अपनी प्रतिज्ञाके अनुसार ऋषिके साथ सुकन्याका
विधिवत् विवाह कर दिया. सुकन्या वहीं पतिकी सेवामें रह गयी.
सुकन्या भारतीय नारीका एक अपूर्व आदर्श थी. उसने पतिके बाह्य सौन्दर्यकी
ओर ध्यान न देकर उसके अन्त:सौन्दर्यको देखा. पति उसके लिये
परमात्मा-तुल्य था. उसकी सेवा ही उसके जीवनका एकमात्र ब्रत था. वह
दिन-रात पतिके सेवामें लगी रहती. मुनिका स्वभाव कुछ कड़ा था परंतु सती
सुकन्या अपनी लगातार सेवासे उन्हें सदा संतुष्ट रखती थी. एक दिन
प्रात:काल वह नित्यकर्मसे निवृत होकर पुष्करसे जल का कलश लिये हुए आ रही
थी. उसके शरीर से यौवन की आभा फूट रही थी. इतने में वहाँ पर उसके सामने
अश्विनीकुमार आकर उपस्थित हो गये. वे वहाँ उस निर्जन वनमें उस सुन्दरीको
देख अत्यन्त विस्मित हुए और बोले--`सुन्दरी! इस निर्जन स्थानमें तुम्हारा
आगमन कहाँसे हुआ? तुम कोई देवी हो या गन्धर्वपत्नी ?' सुकन्याने अपना
सारा हाल उनसे निवेदन कर दिया इसपर अश्विनीकुमार पुन: बोले--`देवि! उस
बूढ़े मरणासन्न ऋषिके पास क्यों अपने यौवनको व्यर्थ नष्ट कर रही हो.
हमारे साथ चलो और जीवनका आनन्द प्राप्त करो.' सुकन्याने अपने सतीत्वके
बलसे तुरंत उन्हें पहचानकर निवेदन किया--`अश्विनीकुमारो! आप देवताओं के
वैध होकर यह क्या अनुचित वचन कह रहे हैं. स्त्रीके लिये पति ह ई परमात्मा
है. वह चाहे बूढ़ा हो, दुराचारी हो, कोढ़ी हो या पतित हो, स्त्रीके लिये
तो वही इस संसार में सबसे बड़ा है.' अश्विनीकुमार सुकन्याके सतीत्वको
देखकर अत्यन्त प्रसन्न हुए और उसके पति च्यवनको पुन: युवा बना देनेका
उन्होंने वचन दिया.
अश्विनीकुमारोंने महर्षि च्यवनके साथ पुष्कर तीर्थके पावन जलमें गोता
लगाया और वे तीनों एक ही समान रूप-~रंगवाले युवक बनकर बाहर निकले.
सुकन्याने सतीत्व-~के प्रभावसे अपने पतिदेवको पहचान लिया और उनके चरणों
में अपना मस्तक झुकाया. महर्षि च्यवन अश्विनीकुमारों-~पर अत्यन्त प्रसन्न
हुए और बोले--`हे स्वर्गके वैद्यों! आपने मेरे साथ जो उपकार किया है,
उसके लिये मैं किन शब्दों में कृतज्ञता प्रकट करूँ. मैं आपको इन्द्रके
साथ सोमरसका पान करवाऊँगा. आपको इन्द्रने जिस अधिकारसे वचिंत कर रक्खा
है, मैं पुन: वह अधिकार आपलोगोंको दिलवाकर रहूँगा.'
महर्षि च्यवनकी यौवनप्राप्तिका समाचार शर्यातिके कानोंतक जा पहुँचा और वे
अपने जामाता और पुत्रीसे मिलने आये. राजाने महर्षिको पहचाना भी नहीं.
महर्षिने राजासे एक विराट यज्ञका आयोजन करनेके लिये कहा. राजाने भी
महर्षिके आज्ञानुसार सोमयाग बड़े धूमधाम के साथ प्रारम्भ किया. इस
यज्ञमें पौरोहित्य स्वयं महर्षि च्यवनने किया. समाप्तिके दिन सोमरस में
दूध मिला-~मिलाकर सब देवोंके लिये पात्र भर-भरकर रख दिये. देवोंके लिये
जो स्थान निर्धारित किये, उनमें अश्विनीकुमारोंको भी स्थान दिया गया था.
देवराज इन्द्र सब देवताओंके साथ सोमपान करनेके लिये यज्ञमें पधारे.
अश्विनीकुमारोंके लिये भी सोमरससे भरे हुए पात्र देखकर इन्द्र च्यवनसे
बोले--`महर्षे! यह आप क्या नवीन परिपाटी चला रहे हैं? अश्विनीकुमारोंको
आपने देवताओंकी श्रेणीमें कैसे समझ लिया? देवता केवल वे ही हो सकते हैं
जिनकी आत्मा ब्रह्यके चिन्तनसे शुद्ध हो गयी हो. ये दिन-रात रोगियोंकी
चिकित्सामें लगे रहते हैं, अत: ये कभी भी देवताओंके साथ एक पंक्तिमें
बैठकर सोम-~पानके अधिकारी नहीं हैं.' यह सुनकर महर्षि च्यवनने
कहा--`देवराज! अध्यात्मविद्याका चिन्तन शरीरकी स्वस्थता-~पर ही तो आश्रित
है. शरीरको ही सब धर्मोंका मूल बतलाया जाता है. सारे विश्वको रोगोंसे
बचाकर ये लोग कितना बड़ा उपकार कर रहे हैं, फिर भी आप इनके कार्यको
स्वार्थवश घृणित सिद्ध करनेका दुस्साहस करके इस विद्याका अपमान कर रहे
हैं. आपका यह कार्य कदापि प्रशंसनीय नहीं है. मैं अवश्य इनको सोमपान
करवाऊँगा. आपमें सामर्थ्य हो तो रोकिये.'
ऋषिके ये वचन सुनकर सारे यज्ञमण्डपमें सन्नाटा छा गया. महर्षि च्यवनने
अश्विनीकुमारोंकी ओर सोमरससे भरे हुए पात्र बढ़ाये. इन्द्रको अपने वज्रका
बड़ा गर्व था. उन्होंने उसे ही महर्षिके हाथ काटनेके लिये चलाना चाहा;
परंतु महर्षिने अपने तपके प्रभावसे एक मद नामक भयंकर रूपधारी राक्षस
उत्पन्न कर दिया. उसने उत्पन्न होते ही सभी देवताओंको अपने पेटमें धारण
करना चाहा, परंतु शर्यातिके कहनेपर महर्षिने उसे ऐसा करनेसे रोक दिया.
अश्वनी-~कुमारोंकी सोमरस पीनेकी अभिलाषा पूर्ण हुई. महर्षिको उन्होंने
अनेकानेक धन्यवाद दिये. इन्द्र भी महर्षिके तपके बलके सामने पराजित हो
बड़े लज्जित हुए. इस प्रकार संसारमें तपस्याके बलके गुणगानके साथ-ही-साथ
पतिव्रताके पातिव्रत्यकी भी अमर कहानी गायी जाने लगी. सत्य है-- ऐसी ही
पतिव्रताओंके कारण भारत आज भी संसारके सामने सगर्व मस्तक ऊँचा कर सकता
है. धन्य हैं वे देवियाँ, जिन्होंने अपने उच्च आदर्शकी रक्षाके लिये
भौतिक सुखको ठुकरा दिया!
साधनाका महत्त्व
प्राचीन कालमें रथवीतिनामक एक बड़ा पराक्रमी राजा था. भारतकी पश्चिमोत्तर
सीमापर गोमती (सिन्धुकी सहायक गोमल) नदीके तटपर उसकी राजधानी थी. यह राजा
बड़ा धार्मिक, विद्याप्रेमी और वेदव्यसनी था. उसकी रानी भी बड़ी विदुषी
तथा पतिव्रता थी. राजा बड़े प्रेमसे अपनी प्रजापर शासन करता था. उसके
शासनकालमें प्रजाको किसी भी प्रकारका कष्ट नहीं था. यथासमय वर्षा होती थी
और अन्न प्रचुर मात्रा में पैदा होता था.
एक समय उस राजाने सोमयज्ञ करनेका विचार किया. यज्ञकी पूरी तैयारी की गयी.
बड़े-बड़े तपोधन ऋषियोंको ऋत्विका कार्य करनेके लिये निमन्त्रित किया
गया. यज्ञके स्थानको खूब सजाया गया. ध्वजा, पताकाएँ चारों और हवामें
फहराने लगीं. अति सुन्दर यज्ञमण्डप बनाया गया. उस मण्डपके बीचमें वेदीपर
अग्निकी स्थापना की गयी और ऋत्विक् लोग यथाविधि उसमें वेद-~मन्त्रोंके
साथ आहुतियाँ प्रदान करने लगे. राजा और रानी दोनोंने रेशमी वस्त्र पहनकर
यज्ञकी दीक्षा ग्रहण की. जब इस प्रकार यज्ञका अनुष्ठान प्रारम्भ हो गया
और ऋत्विक् लोग अपना-अपना कार्य करनेमें व्यस्त हो गये, तब यज्ञ-मण्डपमें
अत्यन्त ब्रह्मतेजयुक्त दो अतिथि आये. उनमें एकके लंबी सफेद दाढ़ी थी,
जिससे यह विदित होता था कि वह जीवनके तृतीय भागमें पदार्पण कर चुका है.
दूसरेके मुखपर दाढ़ी-मूँछ अभी नहीं उत्पन्न हुई थी, जो उसकी युवावस्थाकी
स्पष्ट सूचना दे रही थी. दोनोंके चेहरेपर अपुर्व तेज विराजमान था. उनके
ललाटपर त्रिपुण्ड्र तथा हाथोंमें कमण्डल सुशोभित थे. वृद्ध ऋषिका नाम था
अर्चनाना और उस युवकाका नाम था श्यावाश्व. यह युवक महर्षि अर्चनानाका
ज्येष्ट पुत्र था. ये दोनों क्र मश: महर्षि अत्रिके पुत्र और पौत्र थे.
ये महर्षि अर्चनाना राजा रथवीतिके निमन्त्रणपर यज्ञमें होताका कार्य करने
के लिये पधारे थे. इन्हें आनेमें कुछ विलम्ब हो गया था. राजने उन
पुत्र-सहित महर्षिका खड़े होकर स्वागत किया तथा अन्य ऋत्विजोंने भी उनका
अभिवादन किया. यज्ञमें वृत होकर महर्षिने होताका कार्य प्रारम्भ कर दिया.
वेदमन्त्रोंकी सुमधुर ध्वनिसे आकाश गूँज उठा. श्रोतागण इस अपूर्व दृश्यसे
मुग्ध हो गये.
यज्ञकी समाप्तिपर महर्षि अर्चनानाको दर्शकमण्डलीमें एक अपूर्व सुन्दरी
दिखायी पड़ी. वह थी राजा रथवीतिकी अविवाहित कन्या मनोरमा. उसे देखकर
महर्षिने सोचा--`यदि राजा अपनी इस युवती कन्याका विवाह मेरे ज्येष्ठ
पुत्र श्यावाश्वके साथ कर दे तो बड़ा अच्छा हो. यह लड़की
सर्वलक्षण-सम्पन्न दिखायी पड़ती है. मेरा पुत्र इसके सर्वथा उपयुक्त है.
परंतु मुझ दरिद्र ब्राह्मणका राजाके साथ सम्बन्ध अति कठिन प्रतीत होता
है. राजा शायद ही मेरे इस प्रस्तावको माननेके लिये तैयार होगा.' फिर भी
महर्षिने साहसके साथ अपना प्रस्ताव राजासे कह सुनाया. राजा महर्षि के
प्रस्तावको सुनकर अत्यन्त प्रसन्न हुआ. राजा उन महर्षि अर्जनानाके
पुत्रके कार्योंको यज्ञमें देख चुका था; अत: उसने महर्षिके प्रस्तावको
अपना अहोभाग्य समझा. विनयपूर्वक राजाने महर्षिसे कहा--`महाराज! मेरा यह
बड़ा भारी अहोभाग्य होगा कि आपके विद्वान पुत्रके साथ मेरी पुत्रीका
विवाह हो; परन्तु मैं इस कार्यको करनेसे पूर्व अपनी रानीसे भी, आप कहें
तो, स्वीकृत ले लूँ. गृहस्थके कार्योंमें पत्नीकी अनुमति लेना अति आवश्यक
तथा धर्मसंगत है.' महर्षिने उसे तुरंत इस बातकी अनुमति देते हुए
कहा--`राजन्! आपका यह मत सर्वथा न्यायोचित है, अत: आप अवश्य रानीसे भी इस
विषयमें परामर्श कर लें.' राजा महर्षिकी आज्ञा पाकर अन्त:पुरमें गया और
अपनी धर्मपत्नीसे बोला--`महर्षि अर्चनाना अत्रि ऋषिके पुत्र हैं और बड़े
भारी वेदशास्त्रपारंगत तथा कर्मकाण्डविशारद हैं. वे पुत्री मनोरमाको अपनी
पुत्रवधु बनाना चाहते हैं. तुम्हारी इस विषयमें क्या सम्मती है? महर्षि
अर्चनानाके पुत्रका पाण्डित्य हमलोगोंने यज्ञमें देख ही लिया है. वे एक
महान् मन्त्रवेत्ता हैं, अत: वे सर्वदा मनोरमाके योग्य वर हैं.' रानीने
राजाकी बातको बड़े ध्यानसे सुना और कुछ सोचकर अपने पतिसे विनीत भावसे
कहा--`पतिदेव! आपका विचार सर्वथा स्तुत्य है. महर्षि अत्रिका वंश सर्वथा
निष्कलंक और ज्ञानके लिये प्रसिद्ध है. श्यावाश्व भी विद्याका सागर और सब
लक्षणोंसे सम्पन्न युवक है; परंतु हमारे कुलके परम्परानुसार पुत्री
मनोरमाका विवाह किसी ऋषिके ही साथ किया जा सकता है. श्यावाश्व यद्यपि
मन्त्रवेत्ता होनेसे मुनि अवश्य है, परंतु वह अभी मन्त्र-~द्रष्टा नहीं
है, अत: ऋषि नहीं कहा जा सकता. ऋषि तथा मुनिमें बड़ा भारी अन्तर है.'
राजाको भी अपनी रानी-~की युक्तिस ंगत बात स्वीकार करनी पड़ी और वह निराश
हो ऋषिके के पास आकर बोला--`महर्षे! मेरी रानीका यह कहना है कि श्यावाश्व
अभी ऋषिपदको प्राप्त नहीं हुआ है, अत: मनोरमाका विवाह उसके साथ होना अभी
सम्भव नहीं है. हमारे वंशकी यही सदाकी परिपाटी है कि ऋषिको ही अपनी
पुत्री देना.' महर्षि अर्चनाना भी युक्तिसंगत बात सुनकर निरुत्तर हो गये.
वे अपनी बातका समर्थन नहीं कर सके; परंतु श्यावाश्व जो कि पास ही खड़ा
सारी बातें सुन रहा था, अपनी अयोग्यतापर अत्यन्त लज्जित हुआ. उसने तुरंत
ऋषिपद प्राप्त करनेकी दृढ़ प्रतिज्ञा की और मरुद्रणोंको प्रसन्न करनेके
लिये तपस्यार्थ चल दिया. जिस तपके प्रभावसे ब्रह्मा सृष्टि-~की रचना करता
है, सूर्य सारे संसारको प्रकाश देता है और पृथ्वी सारे प्राणियोंको अपने
ऊपर धारण करती है उस तपका प्रभाव श्यावाश्वको विदित था, अत: उसने उसी-~का
आश्रय ग्रहण कर ऋषिपद प्राप्त करनेका अटल निश्चय कर लिया. तपस्या
करते-करते श्यावाश्वको कई वर्ष बीत गये. ज्यों-ज्यों काल बीतता जाता था,
त्यों-त्यों श्यावाश्वका तप भी कठिनसे कठिनतर होता जाता था. एक दिन
मरुद्रणोंको प्रत्यक्ष दर्शन देना पड़ा. उनके शरीर सुवर्णके समान चमक रहे
थे. कंधोपर यज्ञोपवीत, कमरमें मेखला और हाथोंमें कमण्डलु थे. उनके गलेमें
रूक्मकी मालाएँ सुशोभित थीं, श्यावाश्वने उन दिव्य पुरुषोंको पहचान लिया
और लगा वह उनकी इस प्रकार स्तुति करने--`हे मरुद्रणों! आज मेरा जीवन धन्य
है जो मुझे इन्हीं चर्मचक्षुओंसे आपलगोके दुर्लभ दर्शन मिल गये हैं. आप
जिसपर दया कर देते हैं, उसके ह रदयमें भगवान् वेद आकर उपस्थित हो जाता
है और उसके मुखसे अनायास वैदिक ऋचाएँ निकलने लगती हैं. आप लोगोंकी कृपा
मनुष्यके लिये कल्पवृक्षके समान है. जिस पर आपकी दयादृष्टि हो जाती है,
उसकी मनोरथ-लता पुष्पऔर फलसे युक्त हो जाती है.' मरुद्णोंने उसकी
स्तुतीसे प्रसन्न हो उसे रुक्ममाला प्रदान कर ऋषिपदपर आरूढ़ कर दिया.
श्यावाश्व भी अपने मनोरथकी पूर्तिपर फूला न समाता था. उसके सामने आज भी
वही राजा रथवीतिकी पुत्री मनोरमाकी आकृति नाच रही थी. उसको प्राप्त
करनेकी उसके ह्दयमें प्रबल कामना थी, अत: वह तुरंत अपने दादा महर्षि
अत्रिको अपने ऋषित्व-प्राप्तिका सुन्दर समाचार सुनाने-~के लिये चला. वहाँ
जाकर उसने सारा वृत्तान्त अपने दादाको कह सुनाया. महर्षि अत्रि भी अपने
पौत्रके ऋषि बन जाने-~से अत्यन्त प्रसन्नचित्त थे. उन्होंने उसे राजा
रथवीतिकी पुत्रीके साथ विवाह करनेकी आज्ञा प्रदान की. श्यावाश्व भी
प्रफुल्लित हो वहाँसे चला परंतु मार्गमें सोचने लगा--`मुझसे अपनी ही
प्रशंसा अपने मुखसे कैसे हो सकेगी. यदि किसी अन्यके द्वारा यह काम करवाया
जाय तो ठीक रहे. यह विचार करते-करते जब वह चला जा रहा था, तब उसे भगवती
रात्रि मिल गयी और उसे ही अपना दूत बनाकर भेजना श्यावाश्वने उचित समझा और
उससे निवेदन किया--`भगवति! मेरी एक प्रार्थना आपको राजा रथवीतिके यहाँ
जाकर निवेदन करनी पड़ेगी. आप राजा रथवीतिसे कहें की श्यावाश्वने ऋषिपद
प्राप्त कर लिया है, अत: अब उसके साथ आपको अपनी पुत्रीका विवाह कर देना
चाहिये.'
भगवती रात्रिने उसका दूत बनना स्वीकार कर, राजा रथवीतिसे जाकर सारी बातें
कह दीं. राजा श्यावाश्वके ऋषित्वकी प्राप्तिका समाचार सुनकर बड़ा प्रसन्न
हुआ. उसने बड़ी धूमधामसे अपनी पुत्रीका विवाह ऋषि श्यावश्वके साथ कर
दिया. जितनी तैयारी राजा रथवीतिने सोमयागकी भी नहीं की थी, उससे भी कहीं
अधिक तैयारी आज इस यज्ञ-महोत्सवके लिये की गयीं. सभी मित्रमण्डलको राजाने
इस महोत्सवमें बुलाया. राज्यमें सर्वत्र हर्ष और उल्लास छा गया.
अग्निदेवकी साक्षी-~से दोनोंका विवाह सानन्द सम्पन्न हो गया. वेद-पिताके
साथ वेद-माताके इस मिलनसे सारा लोक हर्षित हो उठा. विवाह-विधि सम्पन्न
होनेपर राजा रथवीतिने विनयपूर्वक श्यावाश्वसे कहा--`ऋषिप्रवर! अपराधके
लिये क्षमा करें.' ऋषिने उत्तर दिया--`राजन्! कौन-सा अपराध? राजाने
कहा--`महाराज! पहले महर्षि अर्चनानाके कहनेपर अपनी पुत्री आपको न देकर
मैंने जो अपराध किया था, उसके लिये मैं आपसे क्षमा-याचना कर रहा था.'
श्यावाश्व बोले--`राजन्! आपने अपने कुलकी मर्यादा-~का पालन किया था.
उसमें आपका क्या अपराध था. वास्तवमें उस समय मैं बिल्कुल अधिकारी नहीं
था, फिर भी मेरे पिता ने आपसे मेरे लिये जो आपकी पुत्रीकी प्रार्थना की
वह सर्वथा अनुचित थी. आपने ही मुझे ऋषिपद प्राप्त करनेके लिये प्रेरणा
दी, अत: राजन्! आपका मेरे ऊपर बड़ा भारी उपकार का भार हैं.'
राजा रथवीति तथा उसकी रानी--दोनों पुत्रीका विवाह कर संसारकी चिन्ताके
भार से मुक्त हो तपस्याके लिये वनमें चले गये और आश्रम बनाकर भगवाकी
आराधनामें अपना समय बिताने लगे.
सत्य है--साधनासे ही मनुष्य अपने मनोरथकी पूर्ति कर सकता है. संसारमें
साधनासे ही मनुष्य ज्ञान-विज्ञानकी चरम सीमापर पहुँच सकता है. उस साधना
का सर्वोत्तम समय छात्र-जीवन ही है. इस अवस्थामें ही जिन्होंने साधना-~का
महत्व नहीं समझा, उनसे किसी प्रकारकी उन्नतिकी आशा करना भूल है.
