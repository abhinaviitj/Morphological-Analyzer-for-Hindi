<शोचिअल् श्चिएन्चे><षेलिगिओन्><श्तमि  शरस्तटिजि><यव्ह्यन्मल - छ्हटुर्ट्ह भ्हग्.><१९८४><ओग् णिकेटन् ठ्रुस्ट्><णेत् ढेल्हि><१०० टो १०५><२०४०><शरस्तटिजि -  - छ्हटुर्ट्ह भ्हग्>

वृद्ध पुरुषों का सत्संग और सेवा
`वृद्धान् सेवय, वृद्ध जनों का संग और सेवा करनी चाहिये. इनके सत्संग से
ज्ञान मिलता है और उनके जीवन के अच्छे-अच्छे कार्यों को देखकर, उनके
अनुभवों को सुनकर, उनका अनुकरण करने से स्व जीवन को उन्नत करने में
सहायता मिलती है.
तीन प्रकार के वृद्ध होते हैं: आयुवृर्द्ध, धनवृद्ध तथा विद्यावृद्ध.
वृद्धों से तात्पर्य पुरुषों और स्त्रियों से है. आयुवृर्द्ध के सत्संग
से अभिप्राय है कि उन्होंने इतनी बड़ी आयु किन-किन कार्यों, गुणों और
धर्मों से कैसे प्राप्त की है. उनके गुणों, धर्मों तथा कार्यों पर अमल
करने से दीर्घायु प्राप्त होती है. यह तो लाभ हुआ आयुर्वृद्ध के सत्संग
का, अब रही धनर्वृद्ध की बात, जिनके पास बहुत धन और सर्व विध ऐश्वर्य
हैं. क्योंकि धन के द्वारा सर्व भोक्तव्य पदार्थों का संग्रह करके उनसे
सुख भोगा जा सकता है, अत: धनवृद्धि के अनुभवों और कार्यों का लाभ उठाना
चाहिये. उनके संग में रह कर उनसे पूछना चाहिये कि उन्होने किन-किन साधनों
से इतना बड़ा धन संग्रह किया है और कौन-कौन से व्यापारों में उनका विशेष
अनुभव है जिनके करने से परिक्षम कम हो और धन का अधिक लाभ हो या कौन सी
नौकरी या सर्विस है जिसको किया जा सके और सफलता प्राप्त की जा सके. जो
सर्विसों से रिटायर हो चुके हैं, जो कारबार से निवृत्त हो चुके हैं, उनके
संग में रहकर उनसे कारोबार या व्यापार या कारखानों या उत्पादनों या कृषि
के विशेष विज्ञान के विषयों की जानका री करनी चाहिये. जिन सज्जन वृद्धों
ने जो-जो कार्य किये हैं उन्हीं कार्यों को करने वाले व्यक्तियों को उन
वृद्ध जनों से सम्पर्क में रहकर विशेष विज्ञान प्राप्त करके या जानकारी
करके उनके अच्छे-अच्छे गुणों और धर्मों को उन व्यक्तियों को अपनाना
चाहिये तभी अतिशय धन उपार्जन हो सकता है और धन कमाने में बुद्धि कुशल हो
सकती है. ऐसे वृद्धों के संग से विशेष प्रकार की योग्यता पैदा होती है यो
बन जाती है.
संसार में अधिकतर धनवृद्धों की बहुलता देखने में आती है. दूसरे दर्जें पर
आयु-~वृद्ध देखने में आते हैं. तीसरे विद्यावृद्ध होते हैं. विद्या
वृद्धों में भी दो प्रकार के विद्या-~वृद्ध होते हैं. एक भौतिक
विद्यावृद्ध, दूसरे अध्यात्मिक विद्यावृद्ध. भौतिक विद्यावृद्ध भी बहुत
मिलते हैं, परन्तु अध्यात्म विद्या के विद्वान् बहुत कम होते हैं, बहुत
कम होते हैं, बहुत खोजने से कोई विरले ही मिलते हैं. ये आत्मविज्ञान,
ब्रह्माविज्ञान के वेत्ता आत्मज्ञानी, ब्रह्मज्ञानी होते हैं. ये ही
मानव-जीवन के चरम लक्ष्य को बताते हैं या ज्ञान द्वारा सर्व प्रकार के
कष्टों और दुखों की निवृत्ति के साधन बतलाकर और उपदेश देकर भवपाश से
मुक्त कराने में समर्थ होते हैं. आयुर्वृद्ध के दीर्घायुष्य के विषय में
मुझे कुछ आयुर्वद्ध के मुख से ही कुछ ज्ञान हुआ था, वह इस प्रकार है. एक
बार मैंने मानसरोवर झील के किनारे पर परिक्रमा करते हुए एक दो सौ वर्ष के
महात्मा से पूछा था कि आप की इतनी बड़ी आयु के होने में मुख्य-मुख्य कौन
से कारण हैं? उन्होंने उत्तर दिया कि प्रधान कारण तो ब्रह्मचर्य पालन है.
मैंने जीवन में कभी स्त्री-सम्पर्क नहीं किया है और न स्त्रियों के संग
रहने का अवसर ही मिला. बाल्यकाल से ही साधु बन गया था और तिब्बत में इधर
मानसरोवर के किनारे मेरे गुरुदेव ने मुझे इस छोटे से मन्दिर की सेवा के
लिए भेज दिया था. मैं बहुत वर्षों से इस मन्दिर की सेवा में रहता हूं, जो
मानसरोवर के किनारे पर है. दूसरा कारण शीत-प्रधान देश में निवास है. बारह
मास मुझे इस देश में ही रहना पड़ता है. लकड़ियां भी यहां जलाने और तापने
के लिए नहीं हैं क्योंकि यहां वृक्ष ही कोई नहीं है. वस्त्र भी मेरा यह
एक चोला ही है जो इसके ऊपर चमड़े का भाग है उसे मैं सर्दियों में उलटकर
अन्दर कर लेता हूं. और गर्मी में चमड़े का भाग अन्दर कर लेता हूं. इसे भी
मिले बहुत वर्ष हो गये हैं. स्नान करने का रिवाज यहां है नहीं जैसे कि आप
लोग नित्य स्नान करते हैं. तेल साबुन आदि जैसे पदार्थ हमारे उपभोग में
नहीं आते हैं और न सूती वस्त्र ही. मानसरोवर की परिक्रमा में १०-१२
मन्दिर हैं. इन सब में तिब्बत सरकार से सत्तू और नमक वाली चाय ये चीजें
खान-पान के लिए प्राप्त होती है. मीठा, खट्टा, चरपरा, तिक्त आदि रस हमें
प्राप्त ही नहीं होते हैं और न आदत ही हमें इनकी हैं. मानव आदत का ही दास
बन जाता है. १५ हजार की ऊंचाई होने से भूख भी कम लगती है. यह छोटा-सा
मन्दिर है जिसमें गुरु नानक देव की, बाला की, और मरदाना की सोने की
मूर्तियां तीनों एक साथ रखी हैं. बस इनका ही ध्यान मैं करता हूं.
घंटे-घड़ियाल आदि या किसी प्रकार की जल, अन्न, फल, फूल आदि द्वारा
अर्चना-पूजा की कोई बात मूर्ति या मेरे लिए नहीं है. न आदेश ही है, केवल
इसकी हिफाजत करना मेरा कर्त्तव्य है. मैंने कहा, चोर आदि का इन के लिए डर
नहीं है? उसने कहा, चोर मन्दिर की मूर्तियों को न छेड़ते हैं न चुराते
हैं अथवा न ले जाते हैं. चोर भी इन बातों को पाप कर्म समझते हैं. अत:
किसी चोर-डाकू के भय की कोई बात नहीं है. आहार मेरा बहुत सादा है. जौ का
सत्तू या नमकीन चाय. थोड़ा सा इसमें डालने की चौरी गाय का घी भी मिल जाता
है. मानसरोवर के सब मन्दिरों और कैलाश के मन्दिरों को लासा से तिब्बत
सरकार से राशन आता है. हम एक प्रकार से मन्दिरों के पुजारी हैं. तिब्बत
गवर्नमेन्ट हमारी परवरिश करती है. खान-पान बहुत थोड़ा, सत्तू भी बस
दिन-रात में २-३ छटांक ही होगा. आहार सात्विक और थोड़ा होने से शरीर
स्वस्थ और नीरोग रहता है. कार्य या परिश्रम कुछ करना नहीं पड़ता है.
छोटी-छोटी झाड़ियां या उनकी जड़े ईधन का काम देती हैं. दियासलाई की जरूरत
नहीं है. लोहे और पत्थर की रगड़ से आग जला लेते हैं, केवल चाय के लिए ही
और किसी काम के लिए आग की जरूरत नहीं होती है. पढने-लिखने की मुझे
आवश्यकता ही नहीं है इसलिए दिमागी कोई कार्य नहीं करना पड़ता है. हमारा
यहां के तिब्बती सन्तों का संसार बहुत सीमित और छोटा-सा ही है,
फिकर-चिन्ता हमें किसी बात की नहीं है. शारीरिक परिश्रम नहीं, वाचिक
परिश्रम नहीं, मानसिक चिन्ता या चिन्तन नहीं, ये ही तो शरीर, वाणी तथा मन
को दुर्बल, कमजोर और अल्प आयु बनाते हैं. यह तो बात हुई सन्तों की बड़ी
आयु के विषय में, अब गृहस्थी पुरुषों की बड़ी आयु के विषय में भी कुछ
बतलाते हैं.
हमारे एक शिष्य ९६ वर्ष के बाबू श्री देशराज त्रेहन हैं. वे बिल्डिंग
बनाने के इन्जीनियर हैं. बड़े धर्मात्मा और श्रद्धा-भक्ति वाले हैं.
देहली में रहते हैं. वे १५-२० वर्ष योग निकेतन की तन-मन-धन से फ्री सेवा
और योग साधना करते रहे. अकाउन्ट का और आश्रमों की व्यवस्था का बहुत अच्छा
कार्य करते थे. अब भी बहुत अच्छा स्वास्थ्य है. २-४ मील पैदल चलना हो तो
चल सकते हैं. खुराक भी अच्छी है. योग-~निकेतन के अनन्य भक्त और सेवक हैं.
योगनिकेतन, ऋषिकेश के निर्माण में उन्होंने बहुत सेवा की और बहुत अधिक
कार्य किया है. पत्नी के स्वर्गवास के पश्चात् सर्विस से रिटायर होकर
योगनिकेतन में आकर सेवा, सत्संग, योगाभ्यास का कार्य करते रहे. अब भी जब
आश्रम को उनकी आवश्यकता होती है, फौरन उपस्थित होते हैं. बड़े नियम संयम
से रहने वाले सदाचारी व्यक्ति हैं. तीन-चार लड़के और तीन पुत्रियां हैं.
बड़े सम्पन्न परिवार वाले हैं. पुत्र बड़े आज्ञाकारी, सेवा करने वाले
सज्जन पुरुष हैं. अभी भी उनका शरीर, दिमाग ठीक कार्य करते हैं. ये सौ
वर्ष से ऊपर की आयु का उपभोग करेंगे, ऐसी सम्भावना प्रत्यक्ष को देखकर
अनुमान से होती है. उन्हें ज्ञान, ध्यान, सत्संग, स्वाध्याय का बड़ा शौक
है. इनकी बड़ी आयु का कारण भी इनके विशेष गुण ही हैं.
इसी प्रकार हमारे एक और शिष्य सेठ झब्बालाल सराफ देहरादून के हैं. इनका
१०८वां वर्ष चल रहा है. ये हमारे सत्संग में अपने कारोबार से निवृत्त
होकर कारो-~बार को अपने भतीजों को सौंप कर स्वर्गश्रम में सत्संग और
अभ्यास के लिए सन् १९४५ में आये थे. जब इनकी आयु ८० वर्ष की हो गयी और ये
बुढ़ापे के कारण जीवन से निराश हो गये, तो मैंने कहा कि घबराओ नहीं, १००
वर्ष से पहले शरीर जायेगा नहीं. ये कहने लगे कि मैंने अपने व्यक्तिगत
खर्च के लिए ६०००० रु. रखे हुए हैं. इसके अलावा मेरे भतीजे पुत्रों के
समान बड़े आज्ञाकारी, सेवा करने वाले लक्ष्मण और सत्यप्रकाश हैं. मुझे धन
की कमी नहीं है. जब १०० वर्ष का हो जाऊंगा तो ३०००० रुपये गुरुदेव के
आश्रम योगनिकेतन को भेट के रूप में सर्मपण करूंगा. जब ये सौ वर्ष के हो
गये तो इन्होंने ३०००० रुपये योगनिकेतन ऋषिकेश को समर्पण कर दिया. फिर आप
से पूछा कि अब आप क्या चाहते हैं तो कहने लगे कि आपके सत्संग में रहकर
ज्ञान, ध्यान, योगाभ्यास और तत्त्वज्ञान तो बहुत प्राप्त किया, परन्तु
शरीर से इतना मोह है कि इसे छोड़ने को मन नहीं चाहता है. मैंने कहा, "सेठ
जी, संसार में अजर-अमर तो कोई हुआ नहीं है. फिर १०८ वर्ष तो आप कम से कम
पूरे कर ही लेंगे." वैश्य पुत्र और शराफ थे, रात्रि-रात्रि तक हिसाब करने
वाले थे. कहने लगे, "यदि यह शरीर १०८ मनकों की माला जितने वर्षों के रूप
में आयु पूरी कर लेगा तो शेष जो ३० हज़ार रुपया पड़ा है वह भी गुरुद्वारे
योगनिकेतन की भेंट कर दूंगा. भगवान् की छत्र-~छाया और गुरु के आशीर्वाद
से स्वस्थ और प्रसन्न रहकर शान्त भाव से देहरादून में रहकर सुख शान्ति का
जीवन व्यतीत करते हैं, पुत्र-पौत्र नौकर सेवा करते हैं. इतनी बड़ी आयु का
कारण गुरुभक्ति, सदाचार का जीवन, यम-नियमों का पालन, संयम से रहना तथा
सर्व प्रकार की चिन्ताओं से निवृत्त रहना है. सुख-दु:ख में किसी प्रकार
की कोई शिकायत नहीं करते, किसी को कुछ नहीं कहते. घर पर ही जीवन्मुक्तों
के समान जीवन व्यतीत कर रहे हैं.
इसी प्रकार हमारी कई शिष्यायें भी लगभग सौ-सौ वर्ष की हैं, ये देवियां भी
प्रभुकृपा से जीवित हैं. उनकी पांच पीड़ियां मेरे सामने चल रही हैं. उनके
दीर्घ जीवन का कारण भी उनका सात्विक जीवन, संयम और नियम से खान-पान,
आत्मचिन्तन, , ब्रह्मचिन्तन, गृह के कार्य करते हुए सुख को अनुभूति है.
वे अपने भरे-पूरे परिवार में सुखी जीवन बिता रही हैं. इस प्रकार स्पष्ट
है कि मनुष्य की दीर्घायु के अनेक कारण हैं. अत: दीर्घायु प्राप्त करने
के लिए `युक्ताहार विहारस्य युक्त चेष्टस्य कर्मसु युक्त स्वप्नावबोधस्य
योगो भवति दु:खहा" गीता ६/१७ के अनुसार कुछ भूख रखकर नियम संयम से समय पर
सात्विक थोड़ा आहार खान-पान करना चाहिये. यम-नियम और ब्रह्मचर्य का पालन
करते हुए सर्व प्रकार की मुख्य-मुख्य चिन्ताओं का परित्याग करके स्वच्छ
वायु और जल का सेवन करने से दीर्घायुष्प होता है. प्राय: चिन्ता तीनों ही
प्रकार के दु:खों का कारण बन जाती है.` चिन्ता चिता द्वयोर्मध्ये चिन्ता
तत्र गरीयसी चिंता दहति निर्जीव चिन्ता दहति जीवितम्' अर्थात् अग्नि में
शरीर का दाह रूप चिंता और मन तथा बुद्धि को चिन्ता इन दोनों में चिन्ता
ही प्रधान है क्योंकि चिन्ता जीवित मनुष्य को ही भस्म कर देती है. अत:
दीर्घायुष्प प्राप्त करने के लिए चिन्ता को तो होने ही नहीं देना चाहिये.
इनके अतिरिक्त दीर्घायु के और भी अनेक कारण हैं. हमारा यह सब कुछ लिखने
का यही अभिप्राय है कि दीर्घायु वाले वृद्ध पुरुषों का सत्संग करके उनके
दीर्घायुष्यप्रद गुणों को जीवन में घटाकर आयुर्वृद्ध बनने का सतत प्रयत्न
करना चाहिये.
धनवृद्ध--संसार में धनवृद्ध अधिक संख्या में देखने में आते हैं. धनियों
में रजो-~गुण की प्रधानता होती है. भोगवाद की भी प्रधानता इन्हीं में
होती है. अधिकतर धनी मनुष्य भोग में प्रवृत्त रहते हैं, क्योंकि लौकिक
सर्व सुखों का साधन धन ही है. `सर्वे गुणा: काञ्चनमाश्रयन्ति' वाला
प्रमाण प्रत्यक्ष देखने में आता है. धनाभाव के कारण निर्धन पुरुष का जीवन
सदा दुख:मय ही रहता है, तब तक उसमें ज्ञान-वैराग्य की भावना प्रबल न हो
जाय या निर्धनता में ही सन्तोष का अनुभव न हो. इनके न होने पर निर्धन
व्यक्ति का जीवन कष्टमय निराशाजनक ही रहता है. जगत् में धनवान् व्यक्ति
का आदर और सम्मान सभी करते हैं. याचक लोग भी धनी पुरुष का सम्मान और
प्रशंसा करते हैं, बशर्ते कि वह दानी हो. राजपुरुष भी धनवान् का आश्रय
लेते हैं. राजा लोग भी धनवान् व्यापारी लोगों से ही धन प्राप्त करते हैं
और उनका सम्मान भी करते हैं. विद्वान् लोग भी धनवान् के गीत गाते हैं.
सन्त-महात्मा भी धनवान् दानियों के गुण गाते हैं. `व्यापारे वसति
लक्ष्मी:' अर्थात् जो व्यापार करते हैं, उन्हें ही धन की विशेष प्राप्ति
होती है. लक्ष्मी का वास भी धनवानों के यहां होता है. यह धन व्यापारियों,
राजाओं, महाराजाओं और पुरुषार्थियों के पास रहता है. इस लक्ष्मी का जो
कुलवधु के समान उपभोग करते हैं उनके यहां यह सदा निवास करती है. जो
वेश्याओं के समान इसका उपभोग करते हैं उनके पास नहीं टिकती. जो व्यक्ति
शराब, जुआ, दुराचार आदि पापकर्मों में इसका उपभोग करते हैं, उनके पास भी
यह नहीं रहती. जो लोग आलसी, दीर्घसूत्री, प्रमादी, अकर्मण्य होते हैं,
उनके पास भी यह धन नहीं रहता है.
यह धन रूप लक्ष्मी पहले बहुत समय तक असुरों के पास रही थी. जब वे इसका
दुरुपयोग करने लगे तब उनको त्यागकर यह देवताओं के पास चली आयी थी. कारण
था कि असुर इसका उपभोग करते-करते कुमार्गगामी हो गये थे. सर्व प्रकार के
अनाचार और पाप कर्म वे करने लगे थे. वेश्याओं के समान इसका उपभोग करने
लगे थे. यह भी उनके दुरुपयोग और अतिभोग से तंग आकर उनको छोड़कर देवताओं
की शरण में जाकर उनकी सर्व प्रकार के ऐश्वर्यों को प्रदान करना चाहती थी
क्योंकि देवता भी इसकी प्राप्ति के लिए बड़ी तपस्या कर रहे थे. एक समय की
बात है नारद मुनि और देवराज इन्द्र ये लक्ष्मी से विहीन हो गये. ये श्री
गंगा जी के किनारे पर तपस्या कर रहे थे. एक दिन प्रात:काल सूर्य के उदय
होते ही जब देवराज इन्द्र गंगा जी से स्नान करके निकले तो सूर्य के
देदीप्यमान प्रकाश में देदीप्यमान श्री लक्ष्मी देवी का आकाश मण्डल में
दर्शन हुआ. इस प्रकार वृद्धों के संग से ज्ञान, आयु और लक्ष्मी की
प्राप्ति होती है.
