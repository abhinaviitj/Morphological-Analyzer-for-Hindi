<शोचिअल् श्चिएन्चे><फ्ह्य्सिचल् ऐडुचटिओन्><शुड्हिर् शेन्> <घ्यन् खि भअटेन्><१९८४><श्.ख्. फुब्लिस्हेर्स्><णेत् ढेल्हि><७८ टो ८३><२५००><शुड्हिर् - घ्यन् खि बअटेन्>

नेक इरादे निभाना मुश्किल होता है, क्योंकि यह एक सामान्य मनोवैज्ञानिक
तथ्य है कि नेकी या अच्छी बातें आकर्षक नहीं मालूम होतीं. दूध बच्चें के
लिए अच्छा होता है, लेकिन बच्चा चाय के लिए जिद करता है. तो व्यायाम आपके
लिए अच्छा है, मगर आपको आराम की जिद है. इस जिद में मुमकिन है कि आप कहें
कि मैं तो पूरी तरह फिट हूं. इसके सबूत में आप शायद कोई भारी वजन उठा कर
दिखा दें, सीढ़ियां दौड़ कर चढ़ जाएं या नाक घुटनों पर लगा कर दिखा दें.
लेकिन महज शरीर का लचीलापन साबित करने से, या किसी एक मांसपेशी की शक्ति
प्रदर्शित करने से अथवा दमखम का छोटा-मोटा सबूत देने से यह साबित नहीं हो
जाता कि आप पूरी तरह फिट हैं. फिटनेस की परिभाषा यह है कि आपको भगवान ने
जो शारीरिक क्षमता दी है, उसका आप खेल-कूद में, मेहनत-मशक्कत में पूरा
उपयोग कर पाने में समर्थ हैं कि नहीं? फिटनेस यह देख करके परखी जा सकती
है कि आपका वजन आपके कद के अनुपात में है या नहीं. जिस हद तक वह औसत से
कम या ज्यादा है, उस हद तक आप अनफिट हैं. तीसरी परख इस बात से होती है कि
आप उम्र बढ़ने के बावजूद अपनी क्षमता बनाए रख पाते हैं कि नहीं? आपके यह
कहने से कोई लाभ नहीं कि मैं जब कालेज में था, मैराथन दौड़ता था. सवाल यह
है कि आज जब आप चालीस वर्ष के हैं--एक फंर्लांग भी दौड़ सकते हैं या
नहीं? फिटनेस परखने के लिए नाड़ी की गति को भी कसौटी बनाया गया है. सच तो
यह है कि सबने आधुनिक व्यायाम-पद्धति इसी कसौटी पर आधारित है. मोटे तौर
पर यह कहा जा सकता है कि अगर आधे मिनट तक कोई भी व्यायाम तेजी से करते
रहने पर आपकी नाड़ी की गति १२८ प्रति मिनट से ऊपर पहुंच जाती है तो आप
चुस्त-दुरुस्त नहीं हैं. और कुछ नहीं तो आधा मिनट में २५ बार खूब उछलें
और तुरन्त नाड़ी देखें. पूरी तरह स्वस्थ व्यक्तियों की नाड़ी ऐसा कोई
क्षम करने पर १२० प्रति मिनट से ऊपर नहीं जाती. यह हुई नाड़ी की कसौटी.
अब फेफड़ों की कसौटी--अगर गहरा सांस खींच कर आप उसे कम-से-कम ४५ सैकिण्ड
तक रोके नहीं रख सकते तो आप फिट नहीं हैं. इसी तरह से अगर आप सांस खींच
कर सीने को साढ़े तीन इंच (औरतों के लिए ढाई इंच) नहीं फुला सकते, तो आप
फिट नहीं. अब आइए शक्ति की कसौटी पर--अगर आप १० दण्ड या ५० बैठक नहीं
निकाल सकते, तो आप फिट नहीं. अब लीजिए सन्तुलन और लचीलेपन की कसौटी. अगर
आप एक टांग पर शरीर का पूरा भार डालते हुए आगे की ओर झुक कर कम-से-कम १०
सैकिण्ड तक स्थिर नहीं रह पाते, तो आप फिट नहीं. लचीलापन किसी भी योगासन
से परखा जा सकता है. कुछ नहीं तो झुक कर अपने हाथों की अंगुलियों से
पांवों की अंगुलियां छूकर दिखाइए. अन्तिम कसौटी तेजी और मस्तिष्क तथा
मांसपेशी के समन्वय की है. इसकी मिली-जुली परीक्षा रस्सा कूदने से हो
सकती है. आप बिना अटके कम-से-कम तीस बार रस्सी कूद जाएं, तो आप फिट हैं.
यों तेजी और समन्वय की परख किसी भी खेल में की जा सकती है. मिसाल के लिए
जब आप छक्का लगाना चाहते हैं तब छक्का ही लगता है या विकेट उड़ जाता है!
इन सारी कसौटियों पर खरे उतरने का मतलब यह नहीं है कि आपकों व्यायाम नहीं
करना चाहिए. व्यायाम करने से आपकी क्षमता और बढ़ेगी और बनी रहेगी.
व्यायाम की कई पद्धतियां प्रचलित हैं. यहां यह सम्भव नहीं कि उन सबका
विस्तार से वर्णन किया जाए. कई विशेषज्ञ योग-पद्धति को सर्वश्रेष्ठ
ठहराते हैं. आधुनिक पद्धतियों में प्रो. मोहराडस की नाड़ी-निर्धारित
पद्धति (जिनके बारे में `साप्ताहिक' में पहले भी विस्तार से लिखा जा चुका
है) और कनाडा की वायुसेना की पद्धति विख्यात है. इसके अलावा आइसोमीट्रिक
और आइसोटोनिक पद्धति की बहुत चर्चा होती है. यह नाम सुनने में भारी-भरकम
लगता है, लेकिन सच्चाई यह है कि हर व्यायाम शरीर की हर स्थिति अन्तत:
आइसोमीट्रिक या आइसो-~टोनिक होती है. आइसोमीट्रिक का मतलब है कि मांसपेशी
को तनाव की किसी विशेष स्थिति में बने रहने देना. मिसाल के लिए अगर आप
अपना हाथ उठा कर कन्धे सीध में ले जाएं तो बाजू और कन्धे की मांसपेशियां
तनाव की स्थिति में आ जाएंगी और उनका व्यायाम हो जाएगा. आइसोटोनिक का
मतलब है इन मांसपेशियों को किसी विशिष्ट गति-चक्र में डालना. मिसाल के
लिए दोड़ना पैर की मांसपेशियों के लिए आइसोटोनिक व्यायाम है. या
आइसोमीट्रिक व्यायाम के लिए जिस हाथ को कन्धे की सीध में कर दिया था, अब
उसे ही ऊपर-नीचे करते रहें तो आइसोटोनिक व्यायाम हो जाता है. आइसोमीट्रिक
व्यायाम को जर्मनी के प्रो. मूलर ने १९५० के आसपास वैज्ञानिक रूप दिया.
मूलर पद्धति में विभिन्न मांसपेशियों को दबाव तनाव में डाला जाता है.
मिसाल के लिए आप एक मजबूत-सा लगभग पौना मीटर कपड़ा या रस्सा ले लीजिए.
उसे बीच से पांव के नीचे दबा दीजिए और झुक कर हाथों से एक-एक सिरा पकड़
लीजिए. इससे हाथ-पांव, कन्धे और पीठ की मांसपेशियां तनाव की स्थिति में आ
जाएंगी. लगभग दो सैकिण्ड तक यह तनाव बनाए रखिए और फिर रस्सा या कपड़ा
छोड़ दीजिए. अब इसी रस्से या कपड़े को अपने कन्धे पर डालिए और दोनों
सिरों को हाथ से खींचिए. दो सैकिण्ड तक यह तनाव रखिए, फिर छोड़ दीजिए. अब
इसी रस्से को पीठ पर रख कर दोनों हाथों से दो सैकिण्ड तक खींचिए. एक
डण्डा लीजिए, उसे सिर पर रख दीजिए और उसके दोनों सिरे अपने हाथों से दो
सैकिण्ड तक दबाइए. इसी डण्डे को कमर पर, पीठ पर, पेट पर और पिण्डलियों पर
रख कर दो-दो सैकिण्ड तक दोनों हाथों से दबाइए. दो कुर्सियों को थोड़े
फासले पर रख कर एक हाथ एक पर और दूसरी हाथ दूसरी पर टिका दीजिए और बदन का
सारा भार हाथों पर उसी तरह डाल दीजिए जैसे कि दण्ड लगाने की बीच की
स्थिति में होता है. दो सैकिण्ड ऐसा कीजिए. कोई ठोस रबड़ की गेंद ले
लीजिए और उसे पहले एक हथेली में और फिर दूसरी हथेली में दो सैकिण्ड तक
दबाइए. कोई पेन्सिल ले लीजिए और उसे बारी-बारी सभी अंगुलियों में दो
सैकिण्ड तक दबाइए. कोई वजन ले लीजिए और उसे पहले एक हथेली पर रख कर हाथ
सीधा ऊपर उठाएं, फिर दूसरे हाथ से --दो-दो सैकिण्ड तक. आइसोमीट्रिक
व्यायाम में दो-दो सैकिण्ड वाला चक्कर रहता है, इसलिए दावा रहता है कि
दिन में कुल एक मिनट का ऐसा व्यायाम मांसपेशियों की शक्ति बढ़ाने के लिए
पर्याप्त है. आपने यह गौर किया होगा कि आजकल व्यायाम के जो स्प्रिंगदार
आले चले हैं, वे भी इसी आइसोमीट्रिक पद्धति पर आधारित हैं. बहरहाल,
विशेषज्ञ यह चेतावनी देते हैं कि आप उत्साह में आ कर दो सैकिण्ड की सीमा
तोड़ने की कोशिश न करें, वरना मांसपेशी पर बुरा असर पड़ सकता है. दूसरी
चेतावनी यह है कि आइसोमीट्रिक व्यायाम करने से पहले थोड़ा-सा आइसोटोनिक
व्यायाम करके मांसपेशियों को खोल लें.
आइसोटोनिक कसरतों में सबसे पहले आर्मसर्कलिंग यानी बाजू घुमाने का
व्यायाम आता है. इसके लिए आप अपने दोनों पैर कम-से-कम १५ इंच खोल कर खड़े
हो जाइए. खुल कर सांस लेते हुए अपने हाथ सामने को फैला कर सिर के ऊपर ले
जाएं, लेकिन हाथ नीचे लाएं तो अगल-बगल से घेरा बनाते हुए नीचे लाएं और
फिर पहली स्थिति में ले जाएं और व्यायाम दोहराएं. दूसरा आइसोटोनिक
व्यायाम है चिन हाई किकिंग--एक पैर पर खड़े होकर दूसरा पैर ठोढ़ी की
ऊंचाई तक लाना. इसके लिए आप दोनों पांव जोड़ कर खड़े हो जाएं. अपने हाथों
को सामने की ओर कन्धे की ऊंचाई तक ले जाएं. फिर सांस अन्दर खींचिए और
अपना पैर झटके के साथ उछालते हुए (किक मारने की शैली में) फैले हुए हाथों
तक ले आएं--पहले दाएं पैर से, फिर बाएं पैर से. अपना पैर ऊपर ले जाते हुए
जिस भी पैर पर आप खड़ें हों, उसे घुटनों से थोड़ा मुड़ने या झुकने दीजिए.
पैर नीचे लाने पर सांस छोड़ दीजिए और जब दूसरा पैर ऊपर ले जाएं तब फिर
सांस खींच लें--सांस लेने या खींचने का यही क्रम रखें. मांसपेशियों को
खोलने की तीसरी आइसोटोनिक कसरत है--साइड बैण्डिंग यानी दाएं-बाएं झुकना.
इसके लिए पहली कसरत की तरह ही दोनों पैरकरीब काफी खोल कर कसरत की तरह
खड़े हों, अपने दोनों हाथ अपनी कमर पर ले जाएं. खुल कर सांस लेते हुए
पहले बाएं झुकें, फिर दाएं. दाएं-बाएं झुकते हुए आपका सिर और गर्दन भी
बाकायदा झुकने चाहिए. इस व्यायाम को इसी क्रम से दोहराते जाएं. इसके बाद
आप चौथी कसरत--फूट रीचिंग--पैर छूने का व्यायाम करने के लिए तैयार हो
जाइए. दोनों पैर फासले काफी पर रख कर खड़े हो जाएं और अपने दोनों हाथ
बाईं जांघ पर रख लें. एक गहरी सांस खीचिए और सांस छोड़ते हुए आगे और बगल
में झुकिए और झुकते हाथ पैर के आगे के भाग से फिसलाते हुए टखने तक ले
जाएं. यह सारी क्रिया कुछ इस प्रकार करें कि रीढ़ की हड्डी स्वाभाविक
ढ़ंग से झुके--उस पर किसी तरह का दबाव न पड़े. इसी तरह झुके हुए सिर को
भी ढीला छोड़ दीजिए और गर्दन की मांसपेशियों को विश्राम दीजिए. फिर सीधे
खड़े हो जाइए, सांस खीचिए और यही क्रिया दाएं पैर पर दोहराइए. छठी और
अन्तिम आइसोटोनिक कसरत है--कमर घुमाने की--ट्रंक रोटेटिंग. इसके लिए भी
आप अपने दोनों पैर काफी फासले पर खोल कर खड़े हो जाएं और हाथ सामने की ओर
कन्धे की ऊंचाई तक फैला लें. खुल कर सांस लेते हुए अपना सिर, कन्धे और
बाजू बाईं ओ र घुमाइए, ख्याल रहे कि कमर के साथ-साथ कूल्हे न घूमें. इस
क्रिया में आपका दायां बाजू अगर कोहनी से मुड़ जाए तो कोई हर्ज नहीं--उसे
मुड़ने दीजिए. इसके तुरन्त बाद दाई और घूमिए और क्रमश: इसी तरह दोहराते
रहिए.
आइसोटोनिक कसरतों पर दो सैकिण्ड वाली बन्दिश नहीं है--इन्हें आप तब तक कर
सकते हैं, जब तक आप कोई थकावट न महसूस करें. आइसोटोनिक वर्ग की ही कुछ और
कसरते हैं--वरपीस, स्टेशनरी रनिंग और स्टार-जम्प्स. बरपीस व्यायाम
सामान्य फिटनेस के लिए काफी उपयुक्त है, लेकिन यह सिर्फ पुरुषों के लिए
है. इसके लिए पुरुष सीधा खड़ा हो जाए और हाथ शिथिल छोड़े हुए हों. फिर
धीरे-धीरे घुटने मोड़ते हुए नीचे झुकना शुरू करें और जब पूरी तरह नीचे
झुक जाएं तब अपनी हथेलियां फर्श पर टिका लें और उसके बाद पीछे को उछलते
हुए पंजों के बल कुछ इस तरह बैठ जाएं मानों बस सौ मीटर की दौड़ शुरू होने
ही बाली हो. इसके तुरन्त बाद सामान्य बैठने की स्थिति में आ जाएं और खड़े
हो जाएं. विशेषज्ञों का कहना है कि शुरू में यह व्यायाम धीरे-धीरे छह से
दस बार तक करें. अभ्यास के साथ-साथ यह पूरा व्यायाम एक क्रिया के रूप में
बिना रुके तीस बार तक खींचा जा सकता है. पर आइसोटोनिक कसरतों में सबसे
अच्छी कसरत विशेषज्ञों की नजर से स्टेशनरी रनिंग है, यानी खड़े-खड़े
दौड़ना. इसके लिए आप सीधे हो जाएं, पैर जुड़े हुए हों और हाथ कमर पर. खुल
कर सांस लेते हुए पंजों के बावल दौड़ने के अन्दाज में उछलना शुरू कीजिए.
आप अपने घुटने कितने ऊपर ले जा सकते हैं, यह आपकी फिटनेस पर निर्भर करता
है. लेकिन जितना ज्यादा ऊंचा ले जाएं, उतना बेहतर है. शुरू में यह
व्यायाम तीस सैकिण्ड तक कीजिए और हफ्ते भर तक हर रोज दस सैकिण्ड बढ़ाते
चलिए. विशेषज्ञ बरपीस के स्थान पर महिलाओं के लिए यही व्यायाम तजवीज करते
हैं. स्टार-जम्प्स भी ऐसा ही व्यायाम है जिसे पुरुष और महिला दोनों कर
सकते हैं. अपने दोनों पैर कुछ इंच के फासले पर रख कर खड़े हो जाएं, घुटने
थोड़ा मुड़े हुए हों और दोनों बाजू दोनों जांघों पर टिके हुए हों. खड़े
होने के बाद ऊपर को उछलिए--इसके साथ ही हाथ भी दोनों दिशाओं में ऊपर को
ले जाएं और पैर भी दोनों दिशाओं में खोलें. यह कसरत आठ से दस बार तक
कीजिए. स्टेशनरी रनिंग और स्टार-जम्प्स दोनों ही व्यायाम दिल, फेफड़ों और
आम फिटनेस के लिए बहुत लाभकारी माने जाते हैं.
आइसोमीट्रिक और आइसोटोनिक पद्धति के अलावा कुछ व्यायाम हैं--थाई रोल,
स्टोमक कांट्रेक्शन, साइड बैण्ड वगैरह. अपनी टांगों, नितम्बों, पेट और
कमर को स्वस्थ और सुडौल रख सकती हैं. मिसाल के लिए पेट वाली कसरत
कीजिए--स्टोमक कांट्रेक्शन. इसके लिए महिलाएं सीधी खड़ी हो जाएं. गर्दन,
कन्धें और टांगें ढीले छोड़े हुए हों. फिर पेट को एक गिनने तक फुला लीजिए
और इसके बाद जितना ज्यादा हो सके अन्दर ले जाएं दो मिनट तक. इस व्यायाम
को बीस बार दोहराइए और सामान्य ढंग से सांस लेते रहिए. अगर इस व्यायाम के
दौरान आप पैरों को थोड़ा झुका लें तो सर्वोत्तम परिणाम देखने को मिलेंगे.
इसी तरह से कमर के लिए साइड बैण्ड व्यायाम है. इसके लिए महिलाएं दोनों
पैरों को कुछ फासले पर रख कर सीधी खड़ी हो जाएं और दोनों हाथ सिर के पीछे
गुद्दी पर बंधे हुए हों. अब धीरे-धीरे दाई तरफ झुकिए. ऐसा करते हुए शरीर
को आगे या पीछे बिल्कुल न झुकने दें. एक बार दाएं झुकने के बाद
प्रारम्भिक स्थिति में आ जाएं और झुकने की यही क्रिया बाईं ओर करें. इसे
दस बार दोहराइए और धीरे-धीरे बीस बार तक ले जाएं.
कुछ व्यायाम है जो बैठे-बैठे भी किए जा सकते हैं. इन व्यायामों को करने
पर भी फिटनेस हासिल की जा सकती और बनाई जा सकती है. लेकिन ये ज्यादातर
महिलाओं के लिए उपयोगी और उपयुक्त हैं. इसी वर्ग की कुछ प्रमुख कसरतें
हैं--(१) रनिंग आन दि स्पाट, (२) क्रास ओवर स्विंग आदि.
पेट और कमर सुडौल हो और चेहरा ढीला-ढाला, बुझा-बुझा सा तो व्यायाम और
फिटनेस अधूरे रह जाते हैं. तो चेहरे को सतेज और सुडौल बनाने के लिए भी
कुछ व्यायाम हैं. इनमें सबसे पहले आंखों के व्यायाम आते हैं. ये व्यायाम
भी पुरुष और स्त्री दोनों के लिए हैं. आपकी पलकें, आंखों के आसपास की
त्वचा झुर्रीदार उतनी ही बुरी लगती है, जितनी झाई पड़ी हों. ख्याल करने
की बात है कि आंखों के आसपास की त्वचा बहुत कोमल होती है. अगर उस त्वचा
के आसपास के क्षेत्र में रक्त-संचरण किसी वजह से कम होता है तो वहां
खुश्की दिखाई पड़ने लगती है और आंखों के कोरों पर हल्की झुरियां दिखाई
देने लगती है. तो उसके लिए पहला व्यायाम है कि आप आराम से सीधे बैठ
जाइए--फर्श, कुर्सी या चौकी पर. अपनी आंखें बन्द कर लीजिए और अपनी तर्जनी
तथा मध्यमा अंगुलियों को जोड़ कर आंखों को ढक लें. अगर आप अपने सामने
कोहनी टिकाने के लिये कोई चौकी या मेज रख लें तो बहुत अच्छा हो.
अंगुलियों से ढके-ढके आंखों को खोलने की कोशिश कीजिए. कोशिश के दौरान
हल्का-सा दबाव देते रहिए. इस व्यायाम को तीन बार कीजिए.
इसी सिलसिले में दूसरा व्यायाम भी कुछ ऐसा ही है. कुर्सी, चौकी या फर्श
पर सीधे बैठ जाइए. कोहनी मेज पर टिका लीजिए और आंखें बन्द कर लीजिए. पहले
की तरह अंगुलियों का हल्का-सा दबाव डालते हुए भंवें उठाने की कोशिश
कीजिए. इसे छह बार दोहराइए. इसके अलावा आंखें बन्द करके मिचमिचाने का
व्यायाम भी लाभकारी होता है. ऊपर और नीचे की पलकों को स्वस्थ और सुडौल
बनाने का एक बड़ा ही रोचक व्यायाम है--आंख के कोर की सीध में कनपटी के
अग्रभाग में मध्यम अंगुली से वहां की मांसपेशी टटोलिए और फलक झपका कर
महसूस कीजिए कि मांसपेशी में कहां हरकत होती है. ऐसा पहले दाईं आंख से
कीजिए, फिर बाई आंख से. हर आंख से यह व्यायाम छह-छह बार कीजिए. गर्दन और
कन्धे की मांसपेशियों को सुडौल बनाने के लिए एक व्यायाम यह है कि आप अपने
सिर को दाएं-बाएं घुमाएं, लेकिन एक बार में एक तरफ यानी दाएं घुमा रहे
हैं तो तीन बार बाएं घुमाइए. कन्धों को आगे-पीछे घुमाने से भी गर्दन व
कन्धे की मांसपेशियां सुडौल बनती हैं. गर्दन की ही मांसपेशियों को पुष्ट
बनाने के लिए एक व्यायाम यह है कि अपना बायां हाथ बाएं गाल पर इस तरह
रखिए कि कोहनी अन्दर की तरफ शरीर से सटी रहे. एक सैकिण्ड तक इसी स्थिति
में रहिए, फिर सिर, गर्दन और कन्धे की मांसपेशियों के जोर से हाथ पर दबाव
डालिए--इसी व्यायाम को पांच बार बायीं ओर और पांच बार दायीं ओर कीजिए.
तनाव दूर करने, रक्त-~संचार दुरुस्त करने और गर्दन की मांसपेशियों को
पुष्ट करने के लिए ठोढ़ी को सीने से लगाने, सिर को दाएं-बाएं और आगे-पीछे
घुमाने जैसे व्यायाम भी हैं.
कुर्सी पर बैठे-बैठे किए जाने वाले इन व्यायामों के अलावा शरीर की
लोच-~लचक बढ़ाने वाले ऊंचे किस्म के व्यायाम भी हैं--जिन्हें जिम्नास्टिक
कहते हैं. जिम्नास्टिक व्यायाम ऐसे हैं, जो योगासनों या यौगिक क्रियाओं
से काफी मिलते-जुलते हैं.
