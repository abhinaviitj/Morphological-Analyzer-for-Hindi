<ःइन्डि ळिटेरटुरे><ठेद्ट् भोओक्><खनिह्यिअ ळल् ंइस्ह् फ्रब्हकर्><ळोक् ंअन्गल्><१९८९><ण्चेर्ट् (फ्रवल्-भ्हग् १)><णेत् ढेल्हि><१०-१६><२०००><फ्रब्हकर्-ळोक् ंअन्गल्-ठ्द्ट्-औ> 

भारत की स्वतंत्रता के आने पर एक शब्द उभरा था लोकतंत्र, विनोबा ने एक पुराने
शब्द को नई चमक दी- वह था लोकनीति. तब एक शब्द उभरा लोक-मंगल. नीति और मंगल
में लाख दूरी हो, पर तीनों जगह लोक ही मुख्य है, तो हम जाने की लोक ही मुख्य
है, पर वह है क्यों? और उस लोक की जीवन-प्रक्रिया क्या है?यह जानना आवश्यक
है, क्योंकि लोक को जाने बिना न उसका तंत्र संभव है, न नीति, न मंगल! लोक को
जानना राष्ट्र की आवश्यकता है. लोक को न जाने और लोकतंत्र चलाए, तो बिखराहट
आती है और लोक तो हो जाता है लुप्त, रह जाता है सिर्फ तंत्र- दूसरे शब्दों
में जड़ नौकरशाही! लोक को जाने बिना लोकनीति रह जाती है अच्छे सिद्धांतों
की कोरी घोषणा, जिससे उपवन खूब लगते हैं, पर फल हाथ नहीं आते! लोक को जाने
बिना लोक-मंगल बन जाता है ऐसी वर्षा, जिसमें पकड़े भीगते हैं, खेतों की
प्यास नहीं बुझती कि बीज अंकुरित हो.तो आवश्यक है यह जानना कि लोक क्या है
और उसकी जीवन-प्रक्रिया क्या है? मैं नहीं जानता कि बहस-व्यवसायी विद्वानों
ने इस प्रश्न पर विचार किया है या नहीं. इस स्थिति में मेरा आधार तो मेरा
चिन्तन और अनुभव ही होगा! मेरी दृष्टि से मूक सामूहिक मानवता ही लोक है! देश
की जनसंख्या का एक छोटा भाग है, जिसे धन-साधन-शिक्षा और पद प्राप्त है.
यह वाचाल है, अधिकार-संपन्न है और उस अधिकार का उपयोग भी करता है. ऊपर से
देखें, तो लगता है मानो यही देश का सब कुछ है, पर यह तो बहुत छोटा अंश है,
जैसे रुके हुए बरसाती पानी के ऊपर फैली काई, जो पानी को ढकती है, पानी का
शोषण करती है और यह महत्वपूर्ण न होकर महत्त्वपूर्ण बनी रहती है.मेरे महान
देश में गांधी जी ने जिस दिन कहा था, "हमारा जन-समूह निरक्षर है, मूर्ख
नहीं, बस उसी दिन लोकतंत्र का वास्तविक शिलान्यास हुआ था, लोकनीति की नींव
पड़ी थी और लोकमंगल राष्ट्र के बुद्धिजीवियों का चिन्तनीय विषय बना था. लोक
के इस चैतन्य तत्त्व का अनुभव मुझे बचपन में अपने ही घर में हुआ था. मेरी
माँ निरक्षर थीं, पर पिता जी जिस पुस्तक का नाम लेते थे, उसे ही पुस्तकों
के संदूक में से निकाल लाती थीं! मैं कहना चाहता हूँ, लोक का प्रशिक्षण
पुस्तकों से नहीं, परंपरा और संस्कारों से होता है और उसकी विभूति उसका
अक्षर ज्ञान नहीं, सहज ज्ञान होता है! लोक इस सहज ज्ञान से ही विवाद के समय
में निष्कर्ष पर पहुँचता है, जब कि शिक्षित सहारा लेता है तर्क-संगति का,
`रीजनिंग' का.हिटलर, मुसोलिनी, स्टालिन और माओ की अधिनायकता के समर्थक मजाक
उड़ाते हैं लोकतंत्र का, यह कहकर कि वह निन्नानवे मूर्खों का एक समझदार पर
शासन है और अधिनायकता उसके हाथ (वोट) नहीं गिनती, उसके मस्तिष्क जाँचती है,
पर सच्चाई यह है कि यह उद्दंड शक्ति का एक `धुआँधार' नारा ही है, सत्य का
उघोष नहीं.इसके विरुद्ध लोकतंत्र लोकमत को सदा प्रामाणिक और असंदिग्ध
निर्णायक मानकर महत्व देता है. वह शिक्षितों, बौद्धिकों की कर्म-शक्ति में
विश्वास करता है, पर निर्णय का, कर्म के लिए बौद्धिकों के निर्वाचन का अधिकार
वह मूक मानव-समूह के लोकमत को ही देता है. इसका अंतर्रहस्य एक विश्वास है,
एक आस्था है कि लोक में, जन-समूह में, ऐसे व्यक्ति हैं जो मूर्ख हैं, कुमति
हैं, कुमार्गगामी हैं, निर्णय-शून्य हैं, पर प्रकृति का यह एक विराट सत्य
है कि व्यक्ति के रूप में बँटा हुआ और गलत निर्णय लेनेवाला लोक जब सामूहिक
रूप में निर्णय करता है, तो उसमें कभी भूल नहीं होती- जनता का सामूहिक
निर्णय सदा सत्य, शिव और सुंदर होता है. हमारे देश की ही लोकोक्ति है-
"आवाज़-ए-ख़ल्क, नक्कार-ए-खुदा-ख़ल्क की, जन-समूह की आवाज़ में, ईश्वर की
घोषणा में, भूल कहाँ?मुझे सन् १९३६ में पहली बार लोक की सत्ता का, लोकमत की
महत्ता का अनुभव हुआ था. भारत में धन और डिग्री के आधार पर कुछ लाख मनुष्यों
को ही मत देने का अधिकार प्राप्त था. १९३५ के नए संविधान के अनुसार लार्ड
लोथियन की अध्यक्षता में जो समिति बनी, उसने इन लाखों को करोड़ों में बदल
दिया. तब १९३६ में हुआ आम चुनाव प्रांतीय विधान सभाओं का. कांग्रेस-अध्यक्ष
के रूप में जवाहरलाल नेहरू ने देश का तूफानी दौरा किया. उत्तर प्रदेश के कई
जिलों में मुझे पंडित जी के साथ रहने का सौभाग्य मिला. तभी मैं लोकमत की
शक्ति का अनुभव कर पाया. तब तक यह परंपरा थी कि ज़मींदार जिस उम्मीदवार के
साथ हुआ, उसकी ज़मींदारी के मतदाता उसे ही वोट देते थे. इस बार भी ज़मींदार
गाँव वालों से कह रहे थे कि वे सरकार-परस्त उम्मीदवारों को ही वोट दें, पर
जनता का मत कांग्रेस के उम्मीदवारों के साथ था, जो १९३०-३२ के आंदोलनों में
लाठियाँ खा चुके थे, जेल जा चुके थे. ज़मींदार वोटरों के साथ घोर अत्याचार कर
रहे थे. वोटर नेहरू जी को इनकी, इन अत्याचारों की कथा सुनाते थे, पर छाती पर
हाथ रखकर यह भी कहते थे, "अरे जवाहरलाल, चाहे धरती फट जाए, पर हम वोट तुझे
ही देंगे." मुझे उनकी निर्णय शक्ति देखकर रोमांच हो आता था. इस रोमांच में
ही मुझे लोकमत के स्वरूप का दर्शन और शक्ति का बोध मिला था.इस बोध के बाद
ही लोक मेरे चिन्तन का विषय बना. गांधी जी की शक्ति थी लोक का अंतर्ज्ञान.
लोक-जीवन को गांधी जी किस तरह देखते, परखते और प्रभावित करते हैं, इसे मैं
गांधीजी की निकट कृपा में देख सका, वह मेरे सार्वजनिक जीवन की कृतार्थता है.
मेरा विचार है कि लोक-जीवन या लोक-मानस को नेता के द्वारा प्रभावित करने की
कला का जैसा प्रदर्शन सन् १९२९-३० में हुआ, वैसा हमारे देश के आधुनिक इतिहास
में कभी नहीं हुआ. बलिदान के राजकुमार सरदार भगतसिंह ने भारत के लोक-जीवन को
उसी तरह वेग से- सांडर्सवध और असेम्बली बमकांड के द्वारा- अपनी ओर खींचा,
जैसे चतुर मछेरा मछलियाँ आ जाने पर अपना जाल खींचता है. यह गांधी जी के
लिए सैद्धांतिक रूप से भी और व्यक्तिगत रूप से भी एक महान् चुनौती थी; एक
चुनौती कि वे एक दाव भी चूक जाएँ तो इतिहास उन्हें उसी कूड़ाघर में फेंक
दे, जिसमें उसने १५ अगस्त १९४७ के बाद देश के राय बहादुरों-खान बहादुरों
को फेंक दिया.हमारे इतिहास का यह अध्याय अभुत है और इसका चमत्कार यह
है कि गांधी जी इस कला के चतुर खिलाड़ी ही नहीं, आचार्य सिद्ध हुए, पर
भगतसिंह भी उन्नीस नहीं, इक्कीस ही रहे. दुर्लभ फल यह हुआ कि लोक-जीवन की
बागडोर गांधी जी के हाथ में चली गई, पर भगतसिंह का सिंहासन इतिहास के शिखर
पर ही रहा.गांधी जी और भगतसिंह लोक-जीवन की कुंजी किस तत्त्व को मानते
थे, इसका समाधान करने की स्थिति यहाँ नहीं है. यहाँ तो इस संबंध में मैं
इतना ही कह सकता हूँ कि भगतसिंह लोक-मानस में अपने अनुकूल वातावरण को अपने
प्रयत्नों से निर्माण करने में दक्ष थे और गांधीजी सामयिक परिस्थितियों
से स्वयं उत्पन्न वातावरण को अपने अनुकूल उपयोग करने में बेजोड़ थे.इस
अध्याय का गंभीर और निकट का अध्ययन कर लोक-जीवन की जो कुंजी मेरे हाथ लगी,
वह यहाँ परस रहा हूँ.लोक के मानस में भाव होते हैं, पर भाषा नहीं होती.
जो व्यक्ति उस भाव को भाषा दे देता है, लोक-जीवन में उसे ही अपना नेता,
अपना कर्णधार, अपना आदर्श मानने की स्वेच्छा उत्पन्न हो जाती है. यह मेरी
कुंजी का पूर्वार्द्ध है. उत्तरार्द्ध यह है कि लोक के मानस में आकांक्षा
होती हैं, पर उस आकांक्षा को पूर्ण करने के प्रयत्नों की योजना नहीं होती.
जो उसे यह योजना देता है, उस योजना पर चलने की प्रेरणा देता है, चलाता है
और लक्ष्य पर पहुँचने से पहले रुकने, थकने नहीं देता, वही उसका आराध्य नेता
और आदर्श पुरुष हो जाता है.हम सब अपने जीवन में भी इस कुंजी को कसौटी पर रख
सकते हैं. हम जो कुछ करना चाहते हैं और प्रयत्न करने पर भी नहीं कर पाते,
उसे जो अपने प्रयत्नों से कर लेता है, हम उसे अपने से श्रेष्ठ, शक्तिशाली
और भाग्यवान मानते हैं. इसे एक बहुत साधारण उदाहरण द्वारा परखें. हम यात्रा
करने के लिए, कहीं जाने के लिए स्टेशन जाते हैं, टिकट खरीदते हैं और गाड़ी
के आने पर उसमें बैठने के लिए लपकते हैं. छोटी क्लास का टिकट हमारी जेब में
होता है. हम देखते हैं कि बड़ी क्लास का कंपार्टमेंट हमारे सामने है और एक
मनुष्य उसमें बैठा है. हम उस मनुष्य की शिक्षा, संस्कृति, संपदा को नहीं
जानते, पर बिना यह सब जाने भी मान लेते हैं कि कोई बड़ा आदमी है, यानी
इससे श्रेष्ठ है. क्यों? क्योंकि हम भी बड़ी क्लास में शान और आराम में
बैठना चाहते हैं, पर बैठ नहीं सकते और जो हम चाहने पर भी नहीं कर सकते,
उसे करने में समर्थ एक मनुष्य हमारे सामने है. फलस्वरूप हमारा अंतर्मन
मान लेता है कि वह हमसे श्रेष्ठ है, बड़ा है.इसी का दूसरा पहलू है. जैन
मुनि विद्यानंद जी गरमी, सरदी, बरसात में नंगे रहते हैं, दिन-रात में एक
समय भोजन करते हैं, वह भी सीमित रूप में. उनके दर्शन करने प्रतिदिन कई
हजार आदमी आते हैं. आने वालों में किसी को घर का त्याग नहीं करना है, सबको
अपने व्यापार-धंधे में लगे रहना है. फिर यह आकर्षण क्यों है? यह इसीलिए है
कि त्याग का, ईश्वर-भक्ति का जो जीवन हम जीना चाहते हैं, पर मोह के कारण
जी नहीं पाते, मुनि विद्यानंद जी वही जीवन जी रहे हैं. उनकी निकटता में
हमारी आकांक्षा को भाषा और स्वरूप प्राप्त होते हैं.इसी पृष्ठभूमि में मैं
कहना चाहता हूँ कि लोक-जीवन का बल अपने शौर्य, पराक्रम या त्याग-बलिदान
से प्रदीप्त व्यक्तियों का आदर्श है, वह जीवित रूप में हो या साहित्य,
इतिहास के रूप में. बस, एक ही प्रश्न और - लोक की सर्वोत्तम, सर्वोच्च
आकांक्षा क्या है? मेरा अनुभव कहता है कि लोक की मूल जीवन-वृत्ति है आनंद.
आनंद पनपता है शांति में और शांति की लता पुष्पित होती है स्थिरता में. तो
शांत जीवन ही लोक की सर्वोत्तम-सर्वोच्च आकांक्षा है. इसे हम उदाहरणों में
आँके.अंग्रेजों के आने के समय देश में पिण्डारियों का ज़ोर था. जो आदमी
बहादुर और साधन-संपन्न होता, वह तो अपना राज्य स्थापित कर लेता था, पर जो
बहादुर और चतुर होता, वह १०-२० दूसरे बहादुरों को अपने साथ लगा लेता और इस
तरह एक लड़ाका टुकड़ी बन जाती. ये ही कहलाते थे पिण्डारी. जो राजा-सामंत आपस
में लड़ते, वे पैसा और लूट में साझा देकर पिण्डारियों को साथ ले लेते. जब
शांति होती, तो ये पिण्डारी स्वयं जनता को लूटते-मारते. जनता इनसे त्रस्त
थी. अंग्रेजों ने शासन-सत्ता सँभालते ही एक झटके में पिण्डारियों को कुचल
दिया. इससे जनता में शांति-स्थिरता आई और उसने गुलाम हो जाने पर भी अंग्रेजी
राज्य का स्वागत किया.अंग्रजी राज्य ने अपनी स्थिरता के लिए ज़मींदार,
राजा, मुखिया, पटवारी का जाल बिछाया. ये भी प्रजा का शोषण करने लगे. इससे
लोक-जीवन की शांति भंग हुई और वही जनता अंग्रेजों के विरुद्ध खड़ी हो गई.इन
सब कुछ का संक्षेप सार में कहें- शौर्य-त्याग-संपन्न नेता और शांत वातावरण
लोक-जीवन का सार है. जो लोग विद्या या पूँजी के अहंकार में लोक को मूर्ख
मानते हैं, उनका कोई भविष्य नहीं है. लोक ही देश के जीवन की कुंजी है, लोक
का मंगल ही राष्ट्र का मंगल है.लोक को नहीं जानने की स्थिति में लोकतंत्र,
लोकनीति और लोकमंगल की क्या दुर्दशा हो जाती है?देश की जनसंख्या का एक
छोटा-सा अंश महत्वपूर्ण न होकर भी किस प्रकार महत्वपूर्ण बन जाता है?लोक
का प्रशिक्षण पुस्तकों से नहीं परंपरा और संस्कारों से होता है. कैसे?लेखक
को लोकमत के स्वरूप का दर्शन और शक्ति का बोध कब और कैसे हुआ?लोकमानस को अपने
अनुकूल बनाने में गांधी जी और भगतसिंह के दृष्टिकोण में क्या अंतर था?लेखक
ने लोकजीवन की कुंजी का पूर्वार्द्ध और उत्तरार्द्ध किसे बताया है?हम दूसरे
को अपने से श्रेष्ठ, शक्तिशाली और भाग्यवान् क्यों मानते हैं? अपने कथन
की पुष्टि में लेखक ने क्या उदाहरण दिया है?शांत जीवन को लोक की सर्वोच्च
आकांक्षा क्यों माना गया है?लोकजीवन का सार क्या है?
