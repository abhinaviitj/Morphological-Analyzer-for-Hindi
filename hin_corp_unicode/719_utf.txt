<ळिटेरटुरे><णोवेल्><शिन्ग्ह् भल्तन्ट्><खिस्स छ्हर् ढर्तेस्ह्><१९८६><षज्कमल् फ्रकस्हन्><णेत् ढेल्हि><४२-४९><२३००><शिन्ग्ह् भ्, किस्स छ्हर् ढर्तेस्ह्,नो><घिरिस्ह् णट्ह् झ्ह>

+ एक साल के बाद घूमता-फिरता बड़ी मुश्किल से शहर नीमरोज में जा पहुचाँ. वहाँ
का हर आदमी काले कपड़े पहने हुए था. कई दिनों बाद पूर्णमासी की रात आयी. उस
शहर के सारे लोग, छोटे-बड़े, लड़के-बाले, औरत-मर्द, अमीर और बादशाह एक मैदान
में जमा हुए. मैं भी हैरान व परेशान फकीर के भेष में वहाँ खड़ा था और देख रहा
था कि अब क्या होता है ?
इतने में एक जवान बैल पर सवार जंगल से बाहर निकला. वह बड़ी तेजी से हम लोगों
की ओर बढ़ा. उसके मुँह से झाग उठ रहा था और मैं उसे देखकर चकित-सा रह गया.
उस जवान ने हमेशा की तरह अपना काम पूरा किया और फिर लौट गया.
मुझे इतनी भी सुध-बुध न रही कि सोच पाऊँ कि मैं वहाँ क्यों आया था और क्या
करना था. उसके चले जाने के बाद मुझे होश आया और अपने मन में पछताया कि
तुझसे यह क्या हरकत हुई. अब महीने-भर फिर राह देखनी पड़ेगी. लाचार सब लोगों
के साथ चला आया.
एक महीने बाद जब फिर वहीं दिन आया तो मैंने भी मन में सोच लिया कि अबकी
बार जो हो सो हो अपने-आपको सँभाले रहूँगा.
एकाएक वह युवक अपने कायदे के अनुसार पीले रंग के बैल पर सवार आ पहुँचा. बैल
से उतरकर वह घुटनों के बल बैठ गया. एक हाथ में नंगी तलवार, दूसरे हाथ में बैल
की नकेल, और मर्तबान गुलाम को दे दिया. गुलाम हर एक को मर्तबान दिखाकर ले गया.
सब लोग उसे देख-देखकर रोने लगे. उस युवक ने मर्तबान फोड़ा और गुलाम को एक
तलवार ऐसी मारी कि उसका सिर तन से अलग होकर ज़मीन पर लुढ़क गया.
अपना काम समाप्त करके जब वह युवक बैल पर सवार होकर मुड़ा तो मैं उसके पीछे
जल्दी-जल्दी कदम उठाकर चलने लगा. शहर के आदमियों ने मेरा हाथ पकड़ा और कहा,
"यह क्या करता है ? क्यों जान-बूझकर मरता है ? अगर ऐसा ही तेरा नाक में दम आया
तो मरने के और बहुतेरे तरीके हैं, मर रहियो."
अगरचे मैंने उनकी बहुत मिन्नत की और ज़ोर भी किया कि किसी सूरत उनके हाथ से
निकल भागूँ, छुटकारा न हुआ. दो-चार आदमी लिपट गये और पकड़े हुए बस्ती की ओर
ले आये.
मुझे इस बात का बहुत दुख हुआ, क्योंकि अब फिर मुझे एक महीने तक इन्तजार करना
पड़ा.
ज्यों-ज्यों करके महीना समाप्त हुआ और वह दिन फिर आया. सदा की तरह सुबह के
समय उसी मैदान में लोगों की भीड़ लग गयी. मैं नमाज़ के समय सबसे अलग होकर जंगल
में छिपकर बैठ गया, जिस रास्ते से वह युवक आता-जाता था. मैंने सोचा यहाँ तो
मुझे रोकने वाला कोई नहीं होगा.
वह युवक उसी कायदे से आया और वही हरकतें करके, सवार होकर वापस चला. मैंने उसका
पीछा किया और दौड़ता-धूपता साथ हो लिया. उसने आहट से मालूम किया कि कोई चला
आता है. उसने अचानक बाग मोड़कर एक नारा मारा और घुड़का. तलवार खीचकर मेरे सिर
पर आ पहुँचा चाहता था कि हमला करे, मैंने बहुत नम्रता से झुककर सलाम किया.
दोनों हाथ जोड़कर खड़ा रह गया. वह गुस्से-भरी आवाज में बोला,"ऐ फकीर ! तू नाहक
मारा गया होता, पर बच गया. तेरी जिन्दगी कुछ बाकी है. जा,जा,कहाँ आता है ?"
फिर जड़ाऊ खंजर मोतियों का कमर से निकालकर मेरे आगे फेंका और कहा--
"इस समय मेरे पास नकद मौजूद नहीं जो तुझे दूँ. इसको बादशाह के पास ले जा, जो
तू माँगे,मिलेगा."
ऐसी हैबक (भय) और ऐसा रोब उसका मुझ पर छा गया कि न बोलने की शक्ति रही,न
चलने की ताकत. घिग्गी बँध गयी, पाँवव भारी हो गये.
इतना कहकर वह गाज़ी मर्द नारा मारता हुआ चला. मैंने दिल में कहा,जो हो सो हो
अब पिछड़ जाना तेरे लिए बुरा है. फिर ऐकसा मौका न मिलेगा. अपनी जान से हाथ
धोकर मैं भी उसके पीछे चल दिया. एक बार फिर वह पलटा और बड़े गुस्से से डाँटा
और फिर से इरादा मेरे कत्ल का किया. मैंने सिर झुका दिया और सौगन्ध दी कि ऐ
रूस्तम वक्त के ! तलवार का एक ऐसा भरपूर हाथ दे कि साफ दो टुकड़े हो जाऊँ.
वह बोला कि ऐ शैतान की सूरत, क्यों अपना खून नाहक मेरी गरदन पर चढ़ाता है
और मुझे गुनहगार बनाता है ? जा अपनी राह ले, क्ये जान भारी पड़ी है ?
मैंने उसका कहा न माना और पीछे-पीछे चल दिया. जाते-जाते दो कोस झाड़-जंगल
तय किया. एक चारदीवारी नज़र आयी. वह जवान दरवाजे पर गया और एक भयंकर
नारा लगाया. वह दरवाजा आपसे आप खुल गया.
वह अन्दर बैठा. मैं बाहर-का-बाहर खड़ा रह गया. इलाही अब क्या करूँ ? हैरान था.
क्षण-भर बाद गुलाम आया और सन्देश लाया कि चल तुझे अपने हुजूर में बुलाया है,
शायद तेरे सिर मौत का फरिश्ता आया है. मैंने कहा,"अरे भाई, मैं तो इसे अपनी
खुदकिस्मती समझता हूँ." यह कहकर मैं बेधड़क उसके साथ अन्दर बाग के गया.
क्या देखता हूँ कि वह मर्द एक सिंहासन पर घुटनों के बल बैठा है. सुनारों के
हथियार उसके आगे धरे हैं और वह एक झाड़ ज़मुर्रद (एक किस्म का कीमती पत्थर)
का तैयार कर चुका है. जब उसके उठने का समय आया तो जितने गुलाम इर्द-गिर्द थे
भागकर कोठरियों में छिप गये, मैं भी मारे डरके एक कोठरी में जा घुसा. वह युवक
उठकर बाग के कोने की ओर चला. अपने सवारी के बैल को डण्डे से मारने लगा. उसके
चिल्लाने की आवाज मेरे कानों में आयी तो मेरा कलेजा काँपने लगा. फिर उस युवक
ने वह डण्डा परे फेंक दिया और एक मकान का ताला खोलकर उसके अन्दर घुस गया.
फिर ज्यों ही बाहर निकला तो बैल की पीठ पर प्यार से हाथ फेरा, मुँह चूमा और
दाना-घास खिलाकर लौट आया.
तब उसने मुझे अपने पास बुलाया. उस समय उसका दिमाग ठण्डा था. मुझसे बड़े प्रेम
से पूछा कि ऐ अज़ीज ! तुझ पर क्या ऐसी हालत आयी जो तू अपनी मौत को ढूँढता
फिरता है.
मैंने अपना सारा किस्सा शुरू से आखिर तक सुना दिया. सुनते ही उसने एक ठण्डी
साँस भरी और फिर बेहोश हुआ. कुछ देर बाद जब होश आया तो उसने इतने जोर से आह
भरी कि सारा मकान गूँज गया. तब मुझे यकीन आया कि यह भी इसी इश्क की मुसीबत
में गिरफ्तार है और इसी मर्ज़ का बीमार है.
जब उसे पता चला कि उसका भेद जाने बिना मैं अपनी प्यारी शहज़ादी के साथ शादी
नहीं कर सकता तो उसने अपने जीवन की कथा यूँ सुनानी शुरू की--
ऐ मित्र ! मैं इस देश के बादशाह का इकलौता बेटा हूँ. जब मेरा जन्म हुआ तो मेरे
पिता ने ज्योतिषियों को बुलाकर मेरे बारे में पूछा. उन्होंने हिसाब लगाकर
बताया कि यह लड़का दान-पुण्य और बहादुरी में ऐसा नाम पैदा करेगा कि हाकिम और
रूस्तम को लोग भूल जायेंगे. लेकिन एक अड़चन यह है कि जब तक यह अपनी उम्र के
चौदह वर्ष पूरे न कर ले सूरज और चाँद के देखने से यह पागल हो जायेगा, इसलिए
इतने समय तक इसे ऐसी जगह में रखा जाये जहाँ से सूरज और चाँद दिखायी न दे .
यह सुनकर बादशाह ने हुक्म दिया कि मेरी देख-भाल तहखाने में हो और ऊपर एक
बुर्ज़ नमदे का तैयार करवा दिया ताकि धूप और चाँदनी इसमें से न छने.
इसमें दाई ने दूध पिलाया और अंगा छू-छू और कई दासियों के साथ उस आलीशान
मकान में पलने लगा. दस वर्ष की उम्र तक मैं बहुत कुछ पढ़-लिख गया और कई हुनर
सीख लिये.
एक रोज़ जबकि मैं अकेला बैठा हुआ था, उस बुर्ज के नीचे रोशनदान से एक फूल
अचम्भे का नज़र पड़ा. देखते-देखते बड़ा होता जाता था. मैंने चाहा कि हाथ से
पकड़ लूँ. ज्यों-ज्यों मैं हाथ लम्बा करता था, त्यों-त्यों वह ऊँचा होता जाता
था. इतने में कहकहे की आवाज सुनायी दी. मैंने उसके देखने के लिए गरदन उठायी.
देखा तो नमदा चीरकर एक मुखड़ा चाँद का-सा निकल रहा है.
वह परी थी जो अपने सिंहासन पर बैठी थी और उसका सिंहासन परीज़ादों ने कन्धे पर
उठा रखा है. उस परी को देखकर मेरी अक्ल और होश गायब हो गये.
देखते-ही-देखते वह सिंहासन नीचे उतरा. परी ने इशारे से मुझे बुला कर अपने निकट
बिठाया, बातें प्यार की करने लगी और मुँह-से-मुंॅह लगा कर एक जामे-शराब मुझे
पिलाया और कहा,"आदमी बेवफा होता है, लेकिन दिल हमारा तुझे चाहता है."
एकदम ऐसी-ऐसी अन्दाज व नाज़ की बातें की कि दिल लहू हो गया और ऐसी खुशी हासिल
हुई कि ज़िन्दगानी का मज़ा पाया, और यह समझा कि आज तू दुनिया में आया है.
सच्ची बात यह है कि मैं तो क्या हूँ, किसी ने ऐसा दृश्य न देखा होगा, न सुना
होगा. हम अपने ही आनन्द-मंगल में बैठे थे कि कुछ परीज़ादों ने आकाश से उतरकर न
जाने उस माशूका के कान में क्या कहा,जिसे सुनते ही उसके चेहरे का रंग ही बदल
गया और मुझसे बोली कि ऐ प्यारे ! दिल तो यही चाहता था कि दम तेरे साथ बैठकर
दिल बहलाऊँ और इसी तरह सदा आऊँ या तुझे अपने साथ ले जाऊँ. पर तकदीर दो दिलों
को एक जगह आराम और खुशी से रहने नहीं देती. ले जाना ! अब खुदा तेरा रखवाला है.
यह सुनकर मेरे होश जाते रहे और तूती हाथ की उड़ गयी. मैंने पूछा कि अजी अब फिर
कब मुलाकात होगी ? यह क्या तुमने गज़ब की बात सुनायी ! अगर जल्द आओगी तो मुझे
जीता पाओगी, नहीं तो पछताओगी, या अपना ठिकाना और नाम-पता बताओ ताकि
ढूँढ़ते-ढूंॅढ़ते मैं ही तुम्हारे पास पहुँच जाऊँ.
यह सुनकर बोली,"दूर पार शैतान के कान बहरे. तुम तो एक सौ बीस साल की उम्र पाओ.
अगर ज़िन्दगी है तो मुलाकात हो रहेगी. मैं जिन्नों के बादशाह की बेटी हूँ और
कोह काफ में रहती हूँ."
तब सिंहासन ऊपर उठा और धीरे-धीरे ऊँचा होने लगा. जब तक सामने था मेरी और उसकी
आँखें चार हो रही थीं. जब सिंहासन नज़रों से गायब हुआ तो यह हालत हो गयी
जैसे परी का शाप होता है. अजब तरह की उदासी दिल पर छा गयी, अक्ल व होश जाता
रहा,दुनिया आँखों के तले अँधेरी हो गयी, हैरान-परेशान,ज़ार-ज़ार रोना और सिर
पर खाक उड़ाना, कपड़े फाड़ना, न खाने की सुध, न भले-बुरे की बुध !
इस इश्क की बदौलत क्या-क्या खराबियाँ हैं
दिल में उदासियाँ हैं और इज़तराबियाँ हैं.
मेरी इस हालत की खबर बादशाह तक पहुँचायी गयी. उन्होंने फौरन मेरा इलाज शुरू
कराया. लेकिन मुझ पर किसी दवा का असर न हुआ बल्कि मेरी दीवानगी दिन-ब-दिन
बढ़ती ही चली गयी.
तीन साल इसी तरह गुज़र गये. चौथे वर्ष एक व्यापारी देश-देश से घूमता हुआ हमारे
राज्य में आया. बादशाह सलामत यानी मेरे पिताजी ने उससे मेरी बीमारी का हाल कहा
तो उसने बताया कि भारतवर्ष में एक नदी के बीच एक पहाड़ी है, वहाँ एक गोसाईं
जटाधारी ने बड़ा मण्डप महादेव का और संगत और बाग बड़ी बहार का बनाया है. उसका
नियम है कि हर साल शिवरात्री के दिन अपने स्थान से निकल कर नदी में तैरता है
और खुशी करता है. स्नान के बाद जब अपने आसन पर जाने लगता है,तब बीमार और दुःखी
देश-देश और मुल्क-मुल्क के जो दूर-दूर से आते हैं, दरवाज़े पर जमा होते हैं.
उनकी बड़ी भीड़ होती है. वह महन्त (जिसे इस ज़माने का अफलातून कहना
चाहिए) कारूरा और नब्ज़ देखता हुआ और हर एक को नुस्खा लिखकर देता हुआ चला जाता
है. खुदा ने उसके हाथ में एक ऐसी बरकत दी है कि दवा पीते ही असर होता है और
मर्ज़ बिलकुल जाता रहता है.
बादशाह सलामत ने उस व्यापारी के कहने से मुझे भारतवर्ष भेज दिया.
दो-तीन महीने के सफर के बाद हम उस पहाड़ी के करीब पहुँचे. उस समय वहाँ करीब
चार हज़ार मरीज इकट्ठा थे. जैसा सुना था वैसा ही देखा. शिवरात्री के दिन वह
महन्त नदी में नहाया और तैरा, पार जाकर फिर आया और भभूत-भस्म तमाम बदन में
लगाया. वह गोरा बदन मानिन्द अंगारे के राख में छिपाया और माथे पर चन्दन का
टीका लगाया. लँगोट बाँधकर अँगोछा काँधे पर डाला, बालों का जूड़ा बाँधा,
मूँछों को ताव देकर पाँव खड़ाऊँ में अड़ाये. उसके चेहरे से यूँ मालूम होता था
कि सारी दुनिया उसके सामने हेच है. वह सबको नुस्ख़े देता हुआ मेरे निकट
पहुचाँ. जब मेरी और उसकी नजरें चार हुईं, खड़ा होकर ग़ौर करने लगा. फिर मुझसे
कहने लगा कि मेरे साथ आओ. मैं उसके पीछे हो लिया.
वह अपने बाग के अन्दर एक छोटे-से मकान में ले गया और मुस्करा कर फरमाया कि तुम
यहीं रहा करो, बाग की सैर किया करो, जो फल चाहो तोड़कर खाओ. इसके साथ ही महन्त
ने मुझे छोटा-सा चीनी का मर्तबान दिया, जिसमें माजून भरी थी और कहा कि इसमें
से छः माशे हर सुबह खाली पेट खाया करो.
मुझे उस दवा से काफ़ी फायदा हुआ, लेकिन इश्क का भूत सिर से न उतरा. उस परी की
सूरत हरदम नजरों के आगे फिरती थी.
एक रोज एक पुस्तक नज़र आयी. उसमें हर प्रकार का ज्ञान कूट-कूट कर भरा हुआ था.
भूत-प्रेत काबू करने के तरीके भी लिखे थे. मैंने उसे खूब दिल लगाकर पढ़ा.
आखिर एक साल बीत गया. महन्त फिर अपने नियम के अनुसार सारा काम करने के बाद
मरीजों को देखने लगा. उनमें एक पागल, जो देखने में जवान और खूबसूरत था, नज़र
आया. महन्त उसे अपने मकान के अन्दर ले आया. मेरे सामने उस युवक की खोपड़ी चीर
दी, चाहा कि कनखजूरा, जो भेजे पर बैठा था, जम्बूर से उठा ले.
मेरे ख़याल में गुज़रा और बोल उठा कि अगर लोहा आग में गरम करके कनखजूरे की पीठ
पर रखिये तो खूब है, आप-से-आप निकल जायेगा और जो यूँ जम्बूर से खीचियेगा तो
भेजे के गूदे को न छोड़ेगा बल्कि और अन्दर धँस जायेगा. फिर बिमार का जीवन खतरे
में पड़ जायेगा.
महन्त ने यह बात सुनकर मेरी तरफ देखा और चुपके उठ बाग के कोने में एक पेड़ से
फन्दा गले में लटकाकर अपने को फाँसी लगाकर मर गया. जब मैंने पास जाकर देखा तो
बड़ा दुःख हुआ. उसी समय उसके कपड़ों में से दो कुंजियाँ नीचे गिर पड़ी. मैंने
उनको उठा लिया.
उन दो कुंजियों को लेकर सब तालों में लगाने लगा. दो कोठरियों के ताले इन
तालियों से खुले. देखा तो एककोठरी फर्श से छत तक जवाहरात से भरी हुई थी और
दूसरी कोठरी में एक सन्दूक था, जिसमें कई मन्त्र लिखे हुए थे, जिनके जोर से
भूत व परी रूहों की मुलाकात और सूर्य देवता को जीतने की तरकीबें लिखी थीं.
मैं वह सारी दौलत लेकर अपने देश लौट आया. वहाँ पहुँचकर मैंने एक नया महल और
बाग बनवाया जहाँ सबसे अलग-थलग मैंने उस पुस्तक के मन्त्र पढ़ने शुरू किये.
जब चालीस दिन पूरे हुए तब आधी रात को ऐसी आँधी आयी कि बड़ी-बड़ी इमारतें गिर
पड़ीं और पेड़ जड़ से उखड़कर कहीं-के-कहीं जा गिरे. तब परीज़ादों की एक सेना
दिखायी दी और फिर एक सिंहासन हवा से उतरा, जिस पर एक व्यक्ति शानदार मोतियों
का ताज पहने हुए बैठा था. मैंने देखते ही बड़ी नम्रता से सलाम किया. उसने सलाम
का जवाब देकर पूछा, "ऐ अज़ीज, यह तूने क्या धाँधली मचायी है ?"
मैंने बड़ी नम्रता से उत्तर दिया,"मुझे आपकी सुपुत्री से प्रेम है. उसके बगैर
मेरा जीना मुहाल है. अब अगर आप कुछ करें तो उसके दीदार से जिन्दगी और आराम
मुझे मिले और आपको बड़ा सबाब होगा."
मेरी यह इच्छा सुनकर वह बोला कि आदमी मिट्टी का पुतला है और हम आग के, इसलिए
इन दोनों का मिलाप असम्भव है.
मैंने कसम खायी कि मैं उनको देखने की इच्छा रखता हूँ और कुछ मतलब नहीं.
बादशाह बोला कि आदमी की ज़बान का कोई एतबार नहीं,लेकिन याद रख, अगर कभी तूने
उसे और ख़याल से हाथ लगाया तो तुम दोनों का बुरा हाल होगा, बल्कि जानजाने का
भी डर है. मैंने फिर कसम खायी तो जिन्नों-परीज़ादों के बादशाहने अपनी बेटी को
बुलवाया.
वह परी बड़े ठस्से से बनाव-सिंगार किये हुए आ पहुँची. इतने लम्बे समय के बाद
उसके दर्शन पाकर मैं निहाल हो गया. मैंने उस परी के साथ उसी बाग में रहना शुरू
कर दिया. मैं केवल उसे दे करता और मारे डर के उसके करीब नहीं फटका. वह परी
मेरे क़ौलो-करार के निभाने पर दिल में हैरान रहती और बाज़ समय कहती कि प्यारे!
तुम भी अपनी बात के बड़े सच्चे हो. लेकिन एक नसीहत मेरी याद रखना कि अपनी
पुस्तक सँभालकर रखियो, कोई चुरा न ले जाये .
आखिर कब तक यह उलटी गंगा बहती ! एक रात मुझसे रहा न गया. मैंने बड़कर उसे छाती
से लगा लिया. इतने में न जाने कहाँ से आवाज आयी, "यह पुस्तक मुझको दे दे.
इसमें महामन्त्र लिखा है, इसकी बेअदबी न कर."
उस मस्ती के आलम में कुछ होश न रहा. किताब बगल से निकाल कर बग़ैर जाने-पहचाने
हवाले कर दी.
वह नाज़नीन यह मेरी नादानी की हरकत देखकर बोली, "ऐ ज़ालिम ! आखिर चूका और
नसीहत भूला."
यह कहकर परी बेहोश हो गयी. मैंने उसके सिरहाने एक देव को देखा कि वह पुस्तक
लिए खड़ा है. चाहा कि पकड़कर खूब मारूँ और किताब छीन लूँ. इतने में उसके हाथ
से किताब दूसरा ले भागा. मैंने जो मन्त्र याद किये थे पढ़ने शुरू किये. वह देव
जो खड़ा था बैल बन गया, लेकिन अफ़सोस परी ज़रा भी होश में न आयी. अब तक वही
हालत है. तब से मेरा दिल घबराया. उस रोज़ से दुनिया से नफरत हो गयी. इस बाग के
कोने में पड़ा रहता हूँ और दिल बहलाने के लिए यह मर्तबान ज़मुर्रद का बनाया
करता हूँ और हर महीने उस मैदान में इसी बैल पर चढ़कर जाया करता हूँ, मर्तबान
को तोड़कर गुलाम को मार डालता हूँ , इस उम्मीद पर कि सब मेरी यह हालत देखें और
अफ़सोस खायें. शायद कोई ऐसा खुदा का बन्दा मेहरबान हो कि मेरे हक में दुआ करे
तो मैं भी अपने मतलब को पहुँचूंॅ. बस़्अ ऐ दोस्त, यह है मेरे पागलपन की असलियत,
जो मैंने तुझको कह सुनायी.
यह थी नीम रोज के शहज़ादे की जीवन-कथा. उसकी कहानी सुनकर मेरी आँखों में आँसू
आ गये और मैंने उससे वायदा किया कि मैं जंगल पहाड़ों में फिरूँगा और जो मुझसे
हो सकेगा, करूँगा.
इसके बाद मैं शहजादे से विदा होकर पाँच साल तक जंगलों में मारा-मारा फिरता
रहा, लेकिन कोई तरीका ऐसा नज़र न आया कि मैं उस शहज़ादे की मदद कर सकता. आखिर
तंग आकर एक पहाड़ पर चढ़ गया ताकि वहाँ से अपने-आपको गिराकर मौत की गोद में
सो जाऊँ. इतने में वही सवार बुर्कापोश आ पहुँचा और बोला कि अपनी जान मत खो.
थोड़े दिनों बाद तुझे सफलता मिलेगी. उसके कहने से मैं पहाड़ से उतरा और इधर
चला आया.
या साई अल्लाह ! तुम्हारे दीदार तो हुए, अब खुदा के फज़ल से उम्मीदवार हूँ कि
सब नामुराद अपनी मुराद को पहुँचें.
