<ळिटेरटुरे><णोवेल्><श्हर्म णसिर><श्हल्मलि><१९८७><शर्स्तटि  ण्, श्हल्मलि,णो>

+जब कभी अपने  फिस की खिड़की से नीचे झांकती, तो उसे जाने कितने क्रेन,
बनती-टूटती इमारतें नजर आतीं. वह सोच में डूब जाती कि इतने ढ़ेर सारे लोग
जिनसे उसका परिचय नहीं, वे उसे नहीं जानते हैं, वे उसी की तरह जीवन को एक
चुनौती समझकर अपने संघर्ष को महत्व देते हुए जी रहे होंगे. आखिर यह संसार, यह
मनुष्य, यह भीड़ -भाड़ सब क्या है.
पिता जी भी तो दिल्ली के बारे में विचित्र बातें बताते हैं कि कैसे पूरी दिल्ली
उनकी आंखों के सामने फैलती और बनती चली गई, उसकी याद आज भी अट्टा-~लिकाओं
के बीच में फंसे छोटे-छोटे वे गांव है,जहां भैंस और चारपाई पर बैठे चौधरियों
की आंखे इन ऊंची इमारतों का इतिहास बताती हैं. जमीनों की बड़ी बड़ी रकमें सरकार
से लेकर कुछ लोग अय्याशी में डूब गये थे. ईंट के भट्टे वाले बन गये थे. गांवों
के बीच नए मोहल्ले आबाद हो गये थे.
जब कभी ये बातें वह नरेश को बताती,तो वह झट शाल्मली से कह उठता कि वह सरकारी
मकान के लिए ठीक से कोशिश नहीं कर रही है. इस शहर में जब दौड़ की इतनी भीषण
प्रतियोगता है, तो उसमें ठहर कर प्रतीज्ञा करने वाला बेमौत मारा जाएगा.
"अभी मैं बहुत जूनियर हूं. कहां से मेरे नाम का मकान निकल जाएगा." शाल्मली कई
वार कही अपनी बात को दोहराती.
"तुम कोशिश तो करो. किससे मिलना पड़ेगा ? दोनों चलकर मिलते हैं. अपने मंत्री का
प्रभाव नहीं डाला जा सकता है क्या ?" नरेश उतावलेपन से पूछता.
"क्यों किसी का उपकार लया जाए, जब कुछ वर्ष बाद हमारा नम्बर आ जाएगा." शाल्मली
के तेवर खिंच जाते.
"तुम हर महत्वपूर्ण चीज को इतनी सरलता से टाल देती हो कि मुझे गुस्सा आने लगता
है. तुम किसी से नहीं कहलवाओगी, तो कोई और सिफारिश और घूस देकर अपना काम
निकलवा लेगा." नरेश उसी हठधर्मी से कहता .
"तुम हर छोटी-बड़ी बात पर इतने उत्तेजित क्यों हो जाते हो ?" शाल्मली ने नरेश को
घूरा.
"इसलिए कि तुम औरत हो, इन बातों को गहराई से नहीं समझतीं. मैं कुछ कहता हूं, तो
उसे भी लापरवाही से टाल जाती हो,तो मुझे गुस्सा आयेगा या नहीं ?" नरेश ने झुंझला
कर कहा.
"एक तो तुम से विनम्र निवेदन है कि बार-बार औरत कह कर मुझ पर टीका-टिप्पणी मत
किया करो. दूसरे, औरत की अक्ल पर शक करना छोड़ दो.
एक स्तर के बाद हम औरत-मर्द नहीं रह जाते हैं, बल्कि हमारा काम हमारी पहचान
होती है, हमारी अक्ल हमारी कसौटी होती है." शाल्मली ने गम्भीरता से "चलो, नहीं
कहूंगा, मगर तुम मजबूर कर देती हो. अब यह बताओ कि तुम मकान को लेकर क्या करने
वाली हो ?" नरेश ने बात को पहले वाले स्तर में जारी रखते हुए पूछा.
"कल पूछकर देखती हूं क्या सम्भानाएं हैं, फिर तुम्हें बताऊंगी ?" कह कर शाल्मली
ने नरेश की जिज्ञासा को शांत किया और उठ कर छत पर फैले सूख गए कपड़ों को उठाने
कमरे से बाहर निकली.
"तुमने कार के लोन के लिए एप्लाई कर दिया न ?" नरेश भी कमरे से बाहर छत पर निकल
आया.
"हां !" शाल्मली ने धीमे से कहा और उतारे कपड़े लेकर तेजी से कमरे में घुसी.
उसे कभी न कभी नरेश की यह बेचैनी परेशान कर ड़ालती है. माना कि ये चीजें आज के
जीवन की आवश्यकताएं हैं, मगर इसका यह मतलब तो नहीं कि सब कुछ एक दिन में इच्छा
करके ही मिल जाए ?
नरेश के मस्तिष्क पर सोते जागते कार और मकान सवार था. अभी तक शाल्मली के जिन
परिचित लोगों के घर जा चुका था, उनके रहन-सहन को बड़ी गौर से देखता था. कभी-कभी
बहुत घुमा-फिरा कर चीजों के बारे में कुछ भी लेता था. उसके मनमें एक इच्छा
प्रबल होती जा रही थी कि वह आपकी देहाती पृष्ठ-~भूमि से पूर्णत: निकल कर एक
आधुनिक परिवेश में रहेगा,जैसे ये लोग रहते हैं. उसे तो कभी -कभी शाल्मली के
माता- पिता पर आश्चर्य होता कि पुश्तों से दिल्ली में रहकर भी इतना सीधा -साधा
रहन सहन है और तो और दिल्ली के उस गुंजान इलाके में केवल तीन कमरो का छोटा-सा
मकान ही बना पाए?
नरेश के दिमाग मे भविष्य की नई-नई स्कीमें जन्म लेने लगी थीं. उसे लगता कि
यदि शाल्मली उसका साथ दे,तो वह बहुत कुछ कर सकता है, मगर उसके सिद्धान्त,उसके
विचार,जाने किस पीढ़ी, किस जमाने के हैं, तो कुछुए की रफ्तार से चलते हैं. केवल
काम करने में उसे कौन-सा सुख प्राप्त हो रहा है,जो इस नौकरी से मिलती सुविधाओं
का लाभ उठाने से कतराती है, लेकिन मैं धीरे-धीरे करके उसको राह पर ले आऊंगा. यह
औरतें होती मेहनती हैं, मगर बुद्धि का प्रयोग एक दम नहीं करती है. बस,जुट जाती
है काम में.
नरेश अब अपने  फिस से अधिक शाल्मली के काम में रुचि लेने लगा था. उसे अपने
भविष्य से ज्यादा शाल्मली का भविष्य उज्ज्वल नजर आता था. उसे जो मिलना था, सो
मिल गया. अपने भाग्य के फैसले से निश्चिन्त था. भले ही उसका ओहदा बहुत बड़ा नहीं
था, तो भी शाल्मली के रूप में जो कुछ मिला है, वह कहीं ज्यादा है, इसलिए नरेश
की आत्मसन्तुष्टी का कोई आर-पार नहीं रह गया था.  फिस में बेफिक्र और मित्रों
के बीच आनन्दपूर्वक समय गुजारता था.
"तुम कभी पढ़ते क्यों नहीं ?" एक दिन शाल्मली ने नरेश से पूछा.
"जो पढ़ना था, सो पढ़ लिया, जीवन भर थोड़े ही विद्यार्थी बने रहेंगे ?" नरेश ने
पलंग पर बड़े आराम से लेटे-लेटे कहा.
"तुम्हारे लिए पढ़ने का अर्थ केवल पाठ्य -पुस्तकें हैं शायद ?" शाल्मली हंसी.
"जरा टी.वी.खोलाना." उसी लापरवाही से टांग हिलाते हुए नरेश ने कहा.
"कभी-कभी कोई उपन्यास या कविता भी पढ़ लिया करो. साहित्य से व्यक्ति बहुत कुछ
सीखता और जान लेता है. उसकी समझ बढ़ती है,सम्बन्धों की सूक्ष्मता की पकड़ मजबूत
होती है." शाल्मली कहते हुए टी.वी खोलने लगी.
"यह साहित्य नहीं है ?" नरेश ने टी.वी.पर आते नाटक को देखकर पूछा.
"है, मगर यह साहित्य उस साहित्य से अलग है, जिसकी बात मैं कर रही
हूं....गम्भीर...."शाल्मली ने कहा.
"प्लीज, जीवन यूं ही बड़ा गम्भीर है, उसे साहित्य की घुट्टी पिलाकर अधिक
हष्ट-पुष्ट मत बनाओ." नरेश कहकहा मारकर हंसा और उठकर बैठ गया. शाल्मली ने
पुस्तक बंद की और चिढ़ी सी नजर टी.वी.पर डाली और कमरे से बाहर निकली.
उसे छत पर भी शांति न मिली. हर घर से आती ऊंची टी.वी.की आवाजों की गूंज,एक
विचित्र शोर कानों में उडेलने लगी थी. यह घबराकर अंदर आई और रसोई की तरफ बढ़ी.
"कहीं चैन नही ! अगर कभी कुछ पढ़ना चाहो तो,इस घर में पढ़ नहीं सकती हूं."
शाल्मली बड़बडाती सी काफी बनाने के लिए गैस जलाने लगी.
"शालू,कुछ खाने को है ?" नरेश की आवाज सुनाई पड़ी.
"लाती हूं." शाल्मली ने कहा और कढ़ाई गैस पर रखी. थोडी देर बाद भुनी सूजी की
महक फैलने लगी.
शाल्मली झुंझलाहट को भूलकर बड़े जतन से नरेश के लिए नाश्ता तैयार कर रही थी.
धीमे-धीमे उसने गुनगुनाना भी शुरू कर दिया था.
शाल्मली जब  फिस से लौटी, तो नीचे लेटर -बॉक्स में अपने नाम की कई चिट्ठियां
देखकर उसका चेहरा खिल उठा. ऊपर आकर उसने दरवाजा खोला, पर्स और थैले कुर्सी पर
पटक, तेजी से पहला पत्र खोला. पढ़कर उसे नरेश के लिए रख दिया और बाकी दो कुछ
पॉलिसी इत्यादि से सम्बन्धित थे. वे नरेश के लिए वहीं तकिए पर रखकर वह मुंह
-हाथ धोने चली गई.
चाय को दम देकर उसने नीचे झांका, फिर बाहर छत पर निकलकर नीचे की तरफ ताका,
नरेश का स्कूटर उसे नजर नहीं आया.
'क्या बात है ?' शाल्मली ने कलाई पर बंधी घड़ी की ओर देखा और परेशानी से फिर
कमरे में आकर खिडकी के सामने आकर सड़क का मोड़ देखने लगी. उधर से मुड़ कर
तकिए पर पड़ा मांजी का पत्र उठाया और कुर्सी पर बैठकर फिर पढ़ने लगी.
"किसका है?" नरेश की आवाज से चौंकी. उसका आना शाल्मली को पता ही न चला.
"मां जी का है. लो, पढ़ लो! आ नहीं रही हैं. कितना कहा था!" शाल्मली ने सुस्त
से स्वर में कहा और चाय बनाने लगी.
"ठीक तो है. जानती है एक कमरे में बहू-बेटे के साथ रहना आसान नहीं है." नरेश ने
कहा और पत्र छोड़कर जूते के फीते खोलने लगा.
" दिल्ली में तो अधिकतर लोग इसी तरह गुजारा करते हैं." शाल्मली किसी सोच में
डूबे-डूबे बोली.
"हां, तुम्हारे लिए इतना कह देना बहुत है कि दिल में जगह होनी चाहिए."
नरेश ने शर्ट के बटन खोलते हुए कहा.
"मेरी बात छोड़ो." शाल्मली ने धीरे से कहा.
"बुरा मान गई ?" नरेश ने पूछा.
"नहीं." शाल्मली ने खाली प्याली मे चाय भरते हुए कहा.
"फिर चुप क्यों हो?" नरेश ने कुरेदा.
"तुम पता नहीं क्यों यह दृढ़ विश्वास बना बैठे हो कि मैं मकान के लिए कुछ नहीं
कर रही हूँ. मेरे हाथ में क्या है ? काम तो अपने समय से नियमानुसार होगा. मां
का न आना भी इस बरसाती से जुड़ गया है, जबकि विवाह के समय वह सप्ताह भर यहां
रही थी." शाल्मली के चेहरे पर उदासी छा गई.
"मैने मकान को लेकर कुछ कहा क्या ?" नरेश ने उल्टा प्रश्न जड़ दिया.
" दो कमरों का मकान ढूंढने से कहीं न कहीं मिल जायेगा." शाल्मली ने कहा.
"देखो, शालू,एक बात कहना चाहता हूं, तुम जिस मन से घर वालों से जुड रही हो,
उसमें निराशा हाथ लगे,तो मुझे दोष मत देना. उस वक्त मैं तुम्हारा अपराधी नहीं
हूंगा, क्योंकि मैं अपने परिवार वालों को भली प्रकार जानता हूं और बहुत अधिक
घुलने का अन्त भी मैं जानता हूं. मां को छोड़ दो. बाकी लोग आकर मेरे इस घर में
रह गए, तो फिर जाने का नाम नहीं लेंगे,फिर उस समय तुम जाने क्या सोचो ? मगर मैं
दूसरों के लिए बिना किसी कारण के व्यर्थ में बलि का बकरा नहीं बनना चाहता
हूं." नरेश ने बहुत खुले शब्दों में दो टूक बातें शाल्मली के सामने रख दी.
यह सब कुछ सुनकर शाल्मली अवाक-सी नरेश को ताकती रह गई. कुछ देर बाद वह नरेश
से पूछ बैठी, "ऐसा क्यों सोचते हो,नरेश ? इसका कारण ?"
"मैं कारण-वारण नहीं जानता, जो कहना था,सो कह दिया."नरेश ने कहा और उठकर कपड़े
बदलने स्नान घर की तरफ बढ़ा.
"पता नहीं ?" शाल्मली ने अपने से कहा और जूठे बर्तन उठाकर रसोई की तरफ बढ़ी.
"आज खाना बाहर खाएंगे." नरेश ने बाहर निकलते हुए कहा.
"कहां ?" शाल्मली चहकी.
"अभी तय नहीं किया. बस, चलते रास्ते में तय कर लेंगे." कहता हुआ नरेश बाकी के
आए दोनों पत्रों को ध्यानपूर्वक पढ़ने लगा और पुराने पत्रों की फाइल निकालकर
उसमें नत्थी करने लगा.
शाल्मली नरेश के साथ दो स्तरों पर जी रही थी. एक नरेश को अपने मन के धरातल पर
आंकने का और दूसरा उसके साथ सम्बन्ध धरातल पर सहज बने रहने का. वह
कभी कभी स्वयं सोचती कि क्या नरेश भी यूं दो धरातलों पर जीता है ? एक अन्दर
अन्दर और एक बाहर-बाहर. ऐसा अनुभव उसे कभी अन्य किसी अन्य रिश्ते में क्यों
नहीं हुआ ? क्या यह रिश्ता अन्य मानवीय सम्बन्धों से भिन्न होता है ?
शाल्मली अक्सर सोचती है कि मैं कभी नरेश के  फिस के कामों में अपना मत उस पर
नहीं लादती, भले ही उसकी कठिनाइयों को समझने और उसे विभिन्न कोंणों से उस
समस्या के समाधान के कई सुझाव नरेश के सामने लानेकी कोशिश से जरूर प्रश्नों की
झड़ी लगा दूं, मगर उसपर अपने सुझाव लादती तो नहीं हूं, मगर मेरी समस्या बिना
समझे ही वह अपनी राय को ऊपर रखना चाहता है, आखिर क्यों ? हर मनुष्य अपने काम
की वाह्य व अन्तरधारा को स्वयं ही तो समझ सकता है, न कि दूसरा ?
इन बातों ने व्यवहार में ऊपरी रूप से एक धैर्य,एक अनुशासन तो ला दिया था कि इन
झुंझलाहटों को कैसे पीना है, मगर इन बातों का उसके पास क्या उत्तर है ? जब नरेश
कुछ मामलों में उसे मजबूर करके उससे अनुचित काम कराने पर उतारू हो जाए ?
आज से दस वर्ष पहले पिताजी किसी झूठे आरोप में फंसकर नौकरी से मुअत्तिल हुए थे.
अपनी सच्चाई साबित करने के लिए पिताजी तलवार की धार पर तो चल ही रहे थे. मां
जान-पहचान वालों के ताने सुनती ,जहर का घूंट पीती,पिताजी को हिम्मत बंधाती रही
थी. दोस्त व दुश्मन की पहचान उनको उस एक वर्ष में हो गई थी. जान छिड़कने वाले
मित्र पहचान में नही आते थे. उस समय भावना और सम्मान दोनों धरातलों पर परिवार
टूटा था. शाल्मली पिता की यह दशा देखकर छिपकर एक-दो ट्यूशन करने लगी थी. बी ए
का प्रथम वर्ष जाने कैसे निकला, यह सब वही जानती है. दूसरे वर्ष पिता के केस
में नए मुद्दे सामने आए थे ओर वर्ष के अन्त तक उनको बाइज्जत नौकरी पर बहाल
किया गया था. खोया सम्मान वापस मिल गया था.,मगर खोए मित्र, खोया विश्वास नहीं
लौटा था. मन-मस्तिष्क से घायल पिताजी फिर से उठ खड़े हुए थे.
शाल्मली दूध की जली छाछ भी फूंक-फूंक कर पीना चाहती थी. कुछ इधर से उधर होने का
अर्थ है, सदा के लिए आपके नाम के साथ एक कहानी का जुड़ जाना. उस कहानी में
कली-फुन्ने लगाने वाले अपने ही मित्र- पड़ोसी और सहकर्मी होते हैं. यह सब वह
कैसे नरेश को समझाए कि मंत्री का सिफारिशनामा नियम तोड़कर मकान तो दिलवा देगा,
मगर उसकी कीमत शाल्मली को कभी न कभी अदा करनी पड़ेगी. चाहे उनकी सिफारिश पर
कोई गलत काम करने की या फिर अफवाह और बदनामी की चादर औढ़ने की.
शाल्मली ने अन्त में एक राह निकाल ली, वह थी नरेश के अनुचित दवाब के उत्तर में
झूठा दिलासा देने की. जैसे कि उसने किसी विश्वासपात्र सहयोगी द्वारा मंत्री से
कहलाया है या वह स्वयं मिलने वाली है. उसने मंत्री से कह दिया है, उन्होंने
असमर्थता दिखाई है. इंचार्ज उनका विरोधी है,तो भी निराश होने की बात नहीं है.
वह स्वयं कुछ अन्य राह निकालेगी, इत्यादि इत्यादि.
मां कभी-कभी कहती थी कि परिवार की सुख- शांति के लिए क्या -क्या पापड़ नहीं
बेलने पड़ते हैं. झूठ-सच,सभी की आहुति देनी पड़ती है,तब जाकर घर की नीव मजबूत
पड़ती है.
अब शाल्मली को लगता है कि एक घर खड़ा रखने के लिए भावनात्मक रूप से आपको कितना
अपने को तोड़ना-मरोड़ना पड़ता है. केवल निष्ठा और समर्पण से काम नहीं चलता है,
बल्कि कुछ विशेष घरेलू कूटनीति की आवश्यकता पड़ती है, ताकि सम्बन्धों की गरिमा
और जीवन व्यवस्था सुचारू रूप से चलती रहे. कभी-कभी भावुकता इस व्यवस्था की
शत्रु हो जाती है, जो गैर-जरूरी चिन्ताओं और घटनाओं को जन्म देकर सम्बन्धों की
दीवारों को हिला देती हैं, सो इस गृहस्थ आश्रम में उपासना के साथ अनुशासन,धैर्य
की बहुत आवश्यकता है. इस संयम की आदत उसने इस योगाश्रम में डाल ली है.
शाल्मली इस तरह सोच कर जीवन में गहरे उतर कर जीवन में मोती ढ़ूढ़ने के प्रयत्न
में जुटी हुई थी. उधर नरेश का विश्वास बनता चला जा रहा था कि उसने शाल्मली को
शीशे में उतार लिया है.
