<शोचिअल् श्चिएन्चे><फ्हिलोसोप्ह्य्><अस्ह्डेव् स्हल्य><ंअनुस्ह्य अउर् झगट्><१९८५><ईन्डु फ्रकस्हन्><ढेल्हि><९० टो ९५><२५००><अस्ह्डेव्-ंअनुस्ह्य अउर् झगट्> 

जीवन की, अस्तित्व की, आगन्तुकता का बोध एक साधारण तथ्य-विषयक ज्ञान नहीं
है. `यह पुस्तक चार सौ पृष्ठों की है' अथवा `इस पुस्तक का रंग पीला है', ये
कथन तथ्य-विषयक हैं, और ये तथ्य आगन्तुक हैं. किन्तु इन तथ्यों का `ज्ञान'
और उनकी आगन्तुकता का बोध ज्ञान और ज्ञेय मात्र के, तथा कर्म, प्रवृत्ति
और साध्य मात्र के अर्थ के सम्बन्ध में कुछ मौलिक प्रश्न उत्पन्न कर देता
है और मनुष्य जगत्-विषयक सहज आस्था को रूपान्तरित कर देता है. `मैं हूँ'
यह एक सहज, मौलिक तथ्य है, जो तथ्यमात्र के भाव या अभाव को धारण करता है.
यह सही है कि `यह पुस्तक है' तथ्य अपने-आप से `मैं हूँ' पर आश्रित नहीं है,
किन्तु `मैं नहीं हूँ' यह तथ्य (बोध) पुस्तक के होने के तथ्य को उसी धुरी
पर नहीं रहने देता, जिस पर यह तथ्य अपने अभाव के इस तथ्य-बोध के बिना था.
क्योंकि मेरे अभाव का तथ्य भाव मात्र को उसकी मूल धुरी से विचलित कर देता
है. `पुस्तक लाल रंग की है' की आगन्तुकता उसके पीला हो सकने के कारण है,
वास्तव में `यह पुस्तक है' भी आगन्तुक तथ्य है और इसकी आगन्तुकता `इस'
के पुस्तक नहीं होने की शक्यता के कारण, दूसरे शब्दों में `पुस्तक होना'
`इस' की अनेक संभावनाओं में एक संभावना मात्र होने के कारण है. किन्तु यह
शक्यता और आगन्तुकता कोई गंभीर समस्या उत्पन्न नहीं करती क्योंकि `यह' से
संकेतित भाव इसमें अक्षुण्ण है. किन्तु मेरी आगन्तुकता मेरी अभाव-शक्यता इस
`यह' के भाव की अक्षुण्ण को भी समाप्त कर देती है. यहाँ यह उल्लेखनीय है कि
`यह' की अक्षुण्णता `मैं' की आगन्तुकता से इसलिए समाप्त नहीं होती कि इसका
निर्धारण `मैं' का अपेक्षी है, क्योंकि यहाँ `यह' से निर्दिष्ट सत् `वह'
से बाधित या व्यावृत रूप में अपेक्षित नहीं होकर अनिर्धारित या निरुपा-~धिक
रूप में ही लक्षित है. इसकी अक्षुण्णता `मैं' की आगन्तुकता से इस कारण समाप्त
होती हैं, क्योंकि `मैं' सत् का मूल है, मेरा असत् अकल्पनीय परम शून्य में
ही सम्भव है, अन्यथा नहीं. हम यह प्रतिपादन डेकार्टीय सन्दर्भ में नहीं
कर रहे हैं, जिसके अनुसार `मैं' में सन्देह असम्भव है; न शांकर सन्दर्भ में
ही कर रहे हैं, जिसमें `मैं' सब ज्ञान का अनिवार्य सहगामी है, यहाँ हमारा
आशय केवल यह है कि `मैं' की आगन्तुकता आगन्तुकता को ही परमार्थ रूप में
स्थापित कर देती है. संभवत: बुद्ध की यही दृष्टि थी. सात्र में भी, जो बींग
इन इट् सेल्फ को ही मूल और स्वतन्त्र भाव मानता है, `जगद्भाव का मूल `मैं'
ही है. इस प्रकार सार्त्र में भी `मैं' की आगन्तुकता, या तो आगन्तुकता को ही
परमार्थ रूप में स्थापित कर देगी अथवा निरपेक्ष परम जड़भाव (इन् इट्सेल्फ)
को `मैं' के आधार के रूप में प्रतिष्ठित कर देगी. अपनी आगन्तुकता का त्रासक
बोध यद्यपि मनुष्य को जरा और मृत्यु के बोध से होता है, किन्तु यह बोध जरा और
मृत्यु के बोध पर आश्रित नहीं है; वास्तव में मृत्यु भी जीवन की आगन्तुकता की
द्योतक तभी हो सकती है, जब चैतन्य में यह बोध मौलिक रूप से विद्यमान हो. `यह
कुर्सी लाल रंग की है' में चारों पदार्थों: वाच्यार्थों: का परस्पर सम्बन्ध
और अपना-अपना भाव (बींग) आगन्तुक हैं, और यह हम इस कुर्सी को देखने के साथ
ही जानते हैं, यह कहा जा सकता है; यह बोध हमारे इस विषय के ग्रहण का अन्तरंग
होता है. किन्तु यहाँ अत्यधिक महत्त्वपूर्ण बात यह है कि न केवल यह कुर्सी
और वह मेज ही अन्तरंग आगन्तुकता के साथ प्रस्तुत होते हैं, बल्कि विषय मात्र
का आधार जगत् भी अन्तरंग आगन्तुकता से संवलित है. जगत् का भाव उसके अन्यथा
भाव और असद्भाव की संभावनाओं से उतना ही संवलित है, जितना इस कुर्सी का. और
जैसा कि हम जानते हैं, जगत् की जरा और मृत्यु को हम प्रत्यक्ष नहीं देखते.
मेरी आगन्तुकता इसी से प्रकट नहीं है कि मैं मरूँगा, बल्कि इससे भी प्रकट है
कि मैं जो कुछ हूँ उससे सर्वथा भिन्न भी हो सकता था. किन्तु तब भी, मृत्यु
में मैं अपने असद्भाव का साक्षात्कार करता हूँ, ऐसा साक्षात्कार जैसा मैं
अन्य किसी असद्भाव का नहीं करता. `भूतल पर घटाभाव' घट के अन्यत्र भाव का
सापेक्ष है और घट नाश घटाकृति के अन्यथाभाव का, किन्तु मेरी मृत्यु न मेरा
अन्यथाभाव है, और न अन्यत्र भाव. यह पूर्ण अभाव है, भाव का पूर्ण विराम,
निषेध. किन्तु क्या यह संभव है? क्या सत् असत् हो सकता है? क्या `भाव का
अभाव होना `सत् का असत् होना' यह प्रतिज्ञप्ति संभव है? भाव अभाव से बाधित
हो सकता है, उसी प्रकार अभाव का भाव से बाधित होना अनिवार्य है. अभाव की
भाव से बाधितता उसकी सीमितता की द्योतक है, इसी प्रकार भाव के अभाव होने
का अर्थ है, भाव की काल में सीमितता; किन्तु ये सब सीमितताएँ किसी दूसरे
व्यापकतर भाव में धारण होती हैं; काल में सीमितता अर्थात भाव और अभाव की
काल में परस्पर व्यावृत्ति, काल की अबाधता: अव्यावर्तनीयता: में धारण होती
है, इसी प्रकार भूतल पर घट-भाव और भूतल पर ही उसका अभाव भूतल की अबाधता में
धारण होता है; काल का स्वयं में भाव और देश तथा सामान्य आदि में अभाव जगत्
के भाव की अबाधता में धारण होते हैं. किन्तु जगत् भी पूर्ण भाव नहीं है,
जैसाकि हमने पीछे देखा, इसका असद्भाव और भाव का अन्यथात्व संभव है. किन्तु
जगत् के भाव और अभाव का धारण किसमें हो सकता है? यह व्यापकतर आधार क्या हो
सकता है? यह आधार कुछ लोगों ने भूतत्त्व में देखा है. किन्तु भूतत्त्व जगत के
भाव का आधार तो हो सकता है, उसके अन्यथाभाव और अभाव का आधार नहीं हो सकता,
जोकि उसके जगत के व्यावर्तक होने से जगत् के भाव की अनिवार्य और अन्तरंग
अपेक्षाएंॅ हैं. इस प्रकार भूत-तत्त्व जगत् के भाव का आधार भी नहीं हो सकता,
क्योंकि उसके भाव का आधार वही हो सकता है, जो उसके अन्यथाभाव और अभाव को भी
धारण कर सके. वास्तव में भूत-तत्त्व भाव में जगत् के भाव से संकुचिततर भी
है, क्योंकि वह, अधिक से अधिक, जगत् का उपादान कारण ही हो सकता है, बल्कि
जगत् का भाव कम से कम निमित्त, प्रयोजन और कल्पना को भीसमाविष्ट करता है.
जब हम उसके इस प्रकार व्यावर्तकों: अन्यथा भाव और अभाव: की सापेक्षता में
उसका ग्रहण करेंगे, तो पायेंगे कि केवल विकल्पात्मक चित् ही जगत के अभाव और
अन्यथात्व का धारण कर सकता है. यहाँ आपत्ति की जा सकती है कि जगत् का अभाव
और अन्यथाभाव अनिवार्यत: विकल्पमूलक होने से अवास्तविक ही क्यों नहीं माने
जांय? इसका उत्तर इसके भाव की ही विकल्पमूलकता के आधार पर दिया जा सकता है,
अन्यथा नहीं; क्योंकि उपर्युक्त आपत्ति में जगत् के भाव की पूर्णता गृहीत
है. इसके अभाव और अन्यथाभाव की कल्पनीयता इस अवस्था में कुछ सिद्ध नहीं
कर सकती. यहाँ जगत् के भाव के स्वरूप के सम्बन्ध में विस्तार से विचार नहीं
किया जा सकता. यहाँ केवल इतना ही कहा जा सकता है कि जगत् अपने भौतिक पक्ष में
नितान्त सामान्य गणितीय नियम को और जैव पक्ष में जैव सप्रोजनता और विकल्प
को व्यक्त करता है. गणितीय नियम के रूप में इसे मानवीय विकल्प का आक्षेप
भी कहा जा सकता हैं, जैसा कि दिड्नाग आदि बौद्धों और कांट ने दिखाया है,
किन्तु जैव प्रयोजन मानव-संकल्प के अधीन नहीं देखा जा सकता. उदाहरण के लिए
मधुमक्खियों का छात्ता और पक्षियों की प्रवास-~यात्राएंॅ आदि स्वतन्त्र
प्रयोजन और बुद्धि-कौशल को प्रदर्शित करते हैं. जहां तक मानवीय विकल्प का
प्रश्न है, वह भी उसके व्यक्तिगत या जातीय संकल्प के अधीन नहीं होने से
वैश्य संकल्प और बुद्धि को व्यक्त करते हैं. इस प्रकार जगत् के आधार में
बुद्धि की विद्यमानता एक असंदिग्ध तथ्य है. यह बुद्धि ही विमर्श रूप में
विषय-~वैविध्य को और उसके अभाव तथा अन्यथाभाव को धारण करती है. यही बुद्धि
तत्त्व धर्म में कर्तृत्व की शक्ति से संयुक्त हो कर ईश्वर के नाम से
स्थापित होता है. किन्तु कर्तृत्व अहंकारोपाधि को पूर्वकल्पित करता है,
जो ईश्वर में संभव नहीं है. इसी से दार्शनिक धर्मों बौद्ध, वेदान्त,
सांख्य आदि: में ईश्वर को स्वीकार नहीं किया गया है, किन्तु उसमें भी
जगत् का आधार चित्त को स्वीकार किया गया है. वैष्णव धर्म में ईश्वर को
स्वीकार किया गया है, किन्तु उसमें भी उसे व्यक्ति और कर्त्ता के रूप में
नहीं बल्कि ईश्वरतत्त्व: लीलातत्त्व: के रूप में स्वीकार किया गया है. यह
चित् या लीला तत्त्व ही जगत्तत्व के भाव की पूर्णता है. किन्तु चित्तत्त्व
की कर्तृत्व से: अहंकारोपाधि से: रहित पूर्ण भाव के रूप में कल्पना, जो कि
नागार्जुन और वसुबन्धु के `बुद्ध' में और शंकर के ब्रह्म में उपलब्ध होती है,
अत्यधिक साहसपूर्ण दार्शनिक चिन्तन के लिए ही संभव हो सकती है, धर्म के लिए
सहज सुलभ नहीं है. क्योंकि धर्म अभाव (नान्-बींग) की जिस अनुभूति को जीतने
के प्रयत्न के रूप में आरम्भ होता है, उसमें आस्था के लिए अपेक्षाकृत अधिक
ठोस आधार की आवश्यकता होती है. इसी से सामान्य धर्म व्यक्तित्व (कर्तृत्व)
सम्पन्न ईश्वर या देवता में आगन्तुकता: अभाव: के अनुभव से जनित त्रास का
आश्रय खोजता रहा है. इसी से शंकर ने उपासना के लिए ईश्वर की व्यवस्था की
और कुछ बौद्ध धर्म-सम्प्रदायों ने व्यक्तित्व सम्पन्न बुद्ध की. किन्तु तब
भी, पूर्ण निरुपाधिक भाव के रूप में चैतन्य की अत्यन्त साहसपूर्ण दार्शनिक
कल्पना का श्रेय भी आगन्तुकता की धार्मिक अनुभूति से प्रेरित कुछ मनस्वियों
को ही है, क्योंकि यह बोध हम केवल उपनिषदों में, और अपने स्फुटतम रूप में
बुद्ध में, ही सबसे पहले पाते हैं. इसमें कितना साहस अपेक्षित है, यह
पश्चिमी धर्म के ही नहीं दर्शन के इतिहास से भी देखा जा सकता है, जिसमें
हेगल से पहले दार्शनिक कल्पना व्यक्तित्व या अहंकारोपाधि का अतिक्रमण नहीं
कर सकी और जिसमें मनुष्य के व्यक्तित्व को आत्यन्तिक तथा ईश्वर को व्यक्ति
रूप में देखा गया. वास्तव में हेगल में भी अहंका-~रोपाधि का अतिक्रमण
निरूपाधिकता में नहीं है, बल्कि बुद्धयुपाधि में है. किन्तु वास्तव में
यह आगन्तुकता के बोध का ही तर्क है, जो कि वैयक्तिकता मात्र की औपा-~धिकता
को प्रकट करता है. ऊपर हमने धर्म को परिभाषित करके भी दर्शन से उसके भेद को
परिभाषित नहीं किया है, किन्तु यहाँ वह करना आवश्यक हो गया है. वास्तव में
दर्शन की एक स्पष्ट और निश्चित परिभाषा कठिन है, क्योंकि जहां एक ओर दर्शन
को धर्म-दृष्टि के रूप में ही देखा गया है, जैसे सामान्य रूप से भारतीय
दार्शनिकों द्वारा और सुकरात, प्लेटो और ईसाई सन्तों द्वारा, वहाँ दूसरी
और इसे दृष्टि के निरपेक्ष आकार: ऊहा, युक्ति, विश्लेषण: के रूप में देखा
गया है. जैसे भारतीय नैयायिकों द्वारा और पइचम के पिछली तीन शताब्दियों
के कुछ दार्शनिकों द्वारा. यदि दर्शन को दृष्टि के आकार मात्र के बजाय
दृष्टि: वस्तु-दर्शन, तत्त्व-दर्शन: भी माना जाए तब भी उसे केवल धर्म
तक तो सीमित नहीं किया जा सकता, क्योंकि चार्वाकीय दृष्टि भी वास्तव में
तत्त्व दृष्टि ही थी. किन्तु इसपर आपत्ति की जा सकती है कि चार्वाकीय दृष्टि
वास्तव `दृष्टि' नहीं थी, वह केवल आकार में ही `दृष्टि' थी, अन्यथा उसमें
`दृष्टि' का व्यवस्थित रूप से निषेध था. यदि इस मत को स्वीकार किया जाय, तो
केवल धर्म-दृष्टि रह जाती है, और इसप्रकार धर्म-दर्शन ही दर्शन रह जाता है.
भारतीय दार्शनिकों के अतिरिक्त फिख्ते, शैल्लिंग तथा हैगल आदि का बहुत कुछ
यही मत था. यह मत विचारणीय और युक्तियुक्त प्रतीत होता है. इसके पीछे युक्ति
यह है कि जीवन के तत्त्व-विषयक कोई भी समग्र और सम्यक दृष्टि विभिन्न रूपों,
पक्षों, और प्रकारों को एक ही तत्त्व के रूप में देखती है और वह तत्त्व है
परमात्मा, परम बुद्धत्व. ऊपर जिसे हमने परम भाव: निरुपाधिक सत्: कहा है; उसे
ही परमात्मा तत्त्व भी कह सकते हैं. किन्तु दार्शनिक दृष्टि इस दृष्टि से
इस बात में भिन्न है कि यह तत्त्व को देखने के बजाय उसके प्रामाण्य की पूछ
करती है, और प्रामाण्य की पूछ विशिष्ट रूप से बौद्धिक चैतन्य का स्वोन्मुख
अभिगमन है. यहाँ यह कहा जा सकता है कि प्रामाण्य का यह अनुसन्धान केवल एक
ही तत्त्व की प्रामाणिकता के निश्चय में पर्यवसित हो सकता है, जिस तत्त्व का
धर्म-दृष्टि प्रदत के रूप में साक्षात्कार करती है, किन्तु यह एक दूसरी बात
है. धर्म, दर्शन के समान प्रामाण्य का अनुसन्धान नहीं है, यह भाव या तत्त्व
(बींग) का साक्षात्कार और उस स्थिति में अपने को बनाये रखने का प्रयत्न,
अथवा साक्षात्कार का प्रयत्न,है. इस प्रकार धर्म साधना या प्रयत्न है.
इसमें साक्षात्कृत अथवा साक्षात्करणीय तत्त्व का प्रथम आभास जगत् में जीवन
की आगन्तुक और परिणामस्वरूप इसकी अतत्त्वता: निस्सारता: के साक्षात्करात्मक
बोध से होता है. जीवन की अतत्त्वता का साक्षात्कार तत्त्व को भी एक ही साथ और
अनिवार्य रूप से प्रस्तुत कर देता हो, ऐसी बात नहीं है, दूसरे यह साक्षात्कार
बौद्धिक नहीं होता, क्योंकि यदि यह बौद्धिक होता तब यह दर्शन ही हो जाता.
यह साक्षात्कार तद्भाव की: तत्त्व की: सिद्धि है; नकारात्मक पदावली में
कहें,तो अतत्त्व के अपक्षय की सिद्धि है, यह `हुए होने'से `हो जाना' है,
`संभाव्य' से मुक्त हो कर `भाव की पूर्णता पा लेना है. `अतत्त्व का अपक्षय',
`भाव की सिद्धि' ये पद पूर्णत: बौद्धिक: ज्ञानात्मक-~तर्कात्मिक: पदावली
में अनवगम्य हैं, क्योंकि उस पदावली में मानदण्ड सत्य होता है. जो ज्ञान
और भाव के बीच समन्वय की स्थिति है. किन्तु आश्चर्यजनक स्थिति यह है कि
हमारे लौकिक जीवन में यह समन्वय नितान्त सांयोगिक है और ज्ञानमीमांसा
तथा तर्कशास्त्र सदैव भ्रम के विवेचन के प्रति चिन्तित रहते हैं, ये भ्रम
की विद्यमानता के रहस्य और उससे मुक्ति के लिए प्रयत्नों के सम्बन्ध में
प्राय: ही विचार नहीं करते. ऐन्द्रिक विषय का साक्षात्कार ऐन्द्रिक सत्य है,
किन्तु इसमें भ्रम सदैव होता है. दर्शन भ्रम के स्वरूप पर विचार करता है,
किन्तु इसकी विद्यमानता के हेतु और इसके निवारण के उपायों पर विचार नहीं
करता; उन उपायों पर आचरण में तो कभी भी प्रवृत नहीं होता. इसी प्रकार
तर्कशास्त्र प्रतिज्ञप्तियों में बुद्धि-ग्राह्य संबंधों के स्वरुप की
खोज करता है और उस मान दण्ड से सत्य और असत्य संबंधों का निर्णय करता है.
किन्तु असत्य संबंधों की विद्यमानता के रहस्य और तज्जनित उद्विग्नता और त्रास
का अनुभव यह नहीं कर सकता और न असत्य की संभावना के निवारण के प्रयत्न में
प्रवृत्त हो सकता है. इसी से यह विचार, इन्द्रिय और मनस् आदि की प्रवृत्ति
की दिशा की युक्तता-आयुक्तता का निर्णय भी नहीं कर सकता. उदाहरणत:,क्यों
मैं दर्शन-विचार ही करूँ, लोक-व्यवहार की समस्याओं के समाधान में ही विचार
प्रवृत्त क्यों रहूँ, यह बोध ज्ञानमीमांसा और तर्कशास्त्र के अपने क्षेत्रों
में नहीं है, यह बोध नीति और धर्म-मूलक है: कर्म के सन्दर्भ में नीति-मूलक और
अस्तित्व सामान्य के सन्दर्भ में धर्म मूलक. वास्तव में भ्रम अविवेक अतत्त्व
अभाव, जो अगन्तुकता के ही विभिन्न पक्ष हैं, की विद्यमानता रहस्यों का रहस्य:
परम रहस्य: है. क्योंकि इनकी वस्तुता नहीं है, ये `शून्य' हैं, किन्तु तब भी
ये हैं. ये अवस्तु हैं, तभी इन से मुक्ति संभव है, किन्तु क्योंकि अवस्तु
होने पर भी ये हैं, इसी से प्रयत्न की विद्यमानता और सार्थकता है. यह सब
हम सहज रूप से जानते हैं, यह बोध वास्तव में रहस्य-बोध के अन्तर्गत ही है.
इसी से धर्म चर्या है, आचरण है, विचक्षणता नहीं, यह भी कह सकते हैं कि धर्म
इस पक्ष में अविचक्षणता के निवारण का प्रयत्न है, विचक्षणता का उसका फल है.
