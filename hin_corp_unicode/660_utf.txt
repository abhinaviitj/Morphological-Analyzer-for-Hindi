<ळिटेरटुरे><णोवेल्><खिस्होर् घिरिरज्><आस्लह्><१९८७><अनि फ्रकस्हन्><णेत् ढेल्हि><१०४-१०९><२०२०><खिस्होर् घ्,आस्लह्,णौ>

"जब तुम यह भी नहीं जान सके कि मैं जिन्दा हूँ या मर चुकी या कि मर रही हूँ तो
तुम और क्या जानोगे!"
वह पत्नी को घसीटने लगा,"मैं तुझे कुचल डालूँगा-रौंध दूँगा.
"लगता है,तुम बहुत डरे हुए हो!"
"मैं किसी से नहीं डरता."
"ऐसा नहीं हो सकता कि इस सबके बावजूद तुम्हारे अन्दर कुछ ऐसी बातें दबी रह गयी
हों कि तुम अब हो उससे मेल न खाती हों....वह अन-~मेल बातें जो तुम्हारे लिए
गन्दी या बुरी हैं....इकट्ठी होकर तुम्हारे इस बेटे में आ गयी हों."
वह व्यंग से हँसा,"मेरे अन्दर न कभी ऐसी कोई बात थी और न मेरे अन्य बच्चों में
हैं. ये सब बाहर से आयी हुई हैं...कारण तुम हो ! "
"तुम भी हो सकते हो"
"तुमने मुझे जवाब दिया...तुम्हारी यह हिम्मत !"
वह धीरे से बोली,"हाँ, यही हिम्मत तब हुई जब तुमने अपने ही बेटे को अपना मानने
से इंकार करना जरूरी समझा !तुम शायद यह नहीं जानते कि सन्तान की वल्दियत माँ से
अधिक और कोई नहीं जानता. स्वयं पिता भी नहीं ! माँ दो ही बातें नहीं भूलती-
बच्चे और उनके जनक ! वैसे तुम कुछ भी समझने को स्वतंत्र हो !"
दोनों कुछ देर तक गुमसुम खडे रहे. भाषा की उस असमर्थता को वह चुप्पी अधिक
मुखरता के साथ पूरी कर रही थी. सबसे छोटा बेटा आया और एक कोनें में खड़ा हो
गया.
पिता ने उसे देखा तो बोला ,"जो तुम अपनी मर्जी से छोड आये ."
"नही, आपको लेने आया हूँ. जिससे अन्तिम रूप से तय हो सके कि मुझे क्या करना
है."
"पहले मैं यह जानना चाहूँगा कि तुम कौन हो ?"
"यह बात तो मुझे आपसे पूछनी चाहिए थी न कि आपको. लेकिन मैने पूछना जरूरी नहीं
समझा. जब आदमी इतना असहिष्णु हो जाता है तो अपनी मान्यताओं के बारे में उसकी
अपनी ही सन्तान की असहमति,सन्तान के बारे में ही शक पैदा कर देती है. सन्तान का
चौकन्ना होना स्वाभाविक है. लेकिन पिता और सन्तान दोंनों के शक का बिन्दु क्या
एक ही व्यक्ति को होना चाहिए ? अगर इसकी इतनी सारी सन्तान आपको लेकर यही
सवाल उठाने लगेंगी तो इस बेसहारा बूढ़ी औरत का एक-एक रोम बिंध जायेगा ! मैं यही
कह सकता हूँ कि आप मेरे बारे मे अपने शक को सही मानकर निर्णय लें."
अमरी बेटे की शक्ल देखता रह गया . उसे लगा कि उसका स्वर्गीय पिता उसके सामने
खड़ा उसे पेटियों से पीट रहा है. बिल्कुल वही नजारा ! उसे आश्चर्य हो रहा था कि
पुत्र पिता कैसे हो गया ?वह सीधा खड़ा हुआ और बेटे का हाथ पकड़कर बोला, "चलो ..."
"लेकिन आपके साइंटिस्ट- और मेरी वल्दियत ?"
वह बिना जवाब दिये उसे घसीटता हुआ ले गया. माँ फिर अकेली हो गयी.
उस हथियार की तालीम एक लम्बा काम था. इसी बीच उस हथियार के जनकों को सबकुछ
पता चल गया. अनुबंध के चलते उन्होंने धमकियां जरूर दीं पर अमरी हथियार-संबंधी
सारा ज्ञान घोट चुका था. अनुबंध की वह दस्ताबेज केवल धमकियों के मतलब की रह गई
थी. उन्होंने दूसरा रास्ता अख्तियार किया. अमरी की बाकी सन्तान को भड़काना शुरू
कर दिया. असर भी हुआ. बेटा हो या बेटी, हर एक के दिल में असंतोष की दरार पहले
से मौजूद रहती है. बस उसे चौड़ा करना होता है. उनके चेहरे तमतमाये नजर आते थे.
पिता को देखकर मुँह घुमा लेते थे. आँखें जो बिल्लौरी काँच की थीं उनमें
हल्की-हल्की सुर्खी दिखाई पड़ने लगी थी.
एक दिन वह भी आ गया जब वे पिता को सामने पंक्तिबद्ध होकर खड़े हो गये. पिता ने
उनकी तरफ देखा. वे सीधे देख रहे थे. उनकी आंखें हमेशा की तरह नीची नहीं थी.
पिता ने पूछा, "तुम्हें क्या चाहिए ?"
"इसका सिर !" उनका सबसे छोटा भाई पिता के बराबर में ही खड़ा था.
"यह तुम्हारा भाई है !"
"दुश्मन ज्यादा है. इससे पहले कि वह हमारे मुंड इकट्ठे करे, हम इसका मूड़ इस
सबसे ऊँचे पेड़ की चोटी से लटका देना चाहते हैं." वे एक साथ इस तरह बोल रहे थे
जैसे रिकार्ड बज रहा हो.
"ऐसा करने के लिए तुमसे किसने कहा ?"
वे खामोश रहे. दोबारा पूछा तो जमीन की तरफ देखने लगे. तिबारा पूछा तो बगलें
झाँक रहे थे. उनको भड़काने वाले लोग इधर-उधर लगे थे. अमरी के इस सवाल ने उन्हें
रफूचक्कर कर दिया. पिता और सामने लहराती उसकी सन्तान अब आमने सामने थे. पिता ने
स्थिति का पूरी तरह जायदा लिया. फिर बोला,"अगर यह एक-एक करके तुम सबका सिर
माँगने लगे तो क्या मुझे इसकी बात मान लेनी चाहिए ?"
उनमें से एक आवाज आई,"हम ज्यादा हैं."
"हजार मूर्खता भरी बातों से समझदारी की बात वजनी होती है ! तुम्हारी यह
माँग अगर अपनी होती तो भी बात थी. दूसरे के द्वारा रोपे गये बीज का मतलब कटाई
और उगाही भी उन्हीं की."
"लेकिन"
"लेकिन कुछ नहीं ! अब तुम्हारा यह तराशा हुआ दिमाग दूसरों द्वारा संचालित होने
लगा है. ऐसे दिमागों में यह हमेशा खतरा रहता है... एक तराश सकता है तो दूसरा भी
तराश सकता है. मैने इस खतरे को पहले नहीं समझा. अगर हथियारों का यह प्यार मैंने
तुम्हारे पूरे दिमाग को दिया होता तो वह तुम्हारे पास ही रहता. मैं सोचता हूँ कि तुम सबके हथियार
रखवा लूँ. तुम्हारे दिमागों की चाबी तो दूसरों के हाथ में चली ही गई..हथियारों
को तो बचा लूँ." उधर से न कोई आवाज थी और न जवाब. उसने उन्हें हुक्म दिया,"हथियार
डाल दो और अपने हाथ ऊपर उठा लो."
हाथ उठाने से पहले उन सबने इधर-उधर देखा. जो लोग उन्हें ठेलियों की तरह ठेलकर
लाये थे उनमें से वहाँ कोई नहीं था. उन्होंने हाथ तो उठाये ही गर्दनें झुकाकर
घुटनों के बल बैठ भी गये.
उन सबके चेहरे कागज की तरह सफेद और पतले हो गये थे. इधर से फूँक मारो तो उधर
चले जाते थे. उधर से मारो तो इधर आ जाते थे. रात-दिन मुँह खोले आसमान की तरफ
देखते रहते थे. पेट पीठ से चिपक गये थे. जीभ तालू से चिपकी रहती थी. कभी तब
खुलती थी, अपने आपसे बातें करने लगते थे. "यह क्या हो गया ? हमारे हथियारों का
क्या होगा ? हम उनके बिना कैसे रहे ? उनकी कोई देख-भाल भी करता होगा या उन्हैं
भी हमारी तरह ढूह में बदल दिया होगा ? हमारी जान ले लो पर हमारे हथियार वापिस
कर दो-हम बिना हथियारों के नहीं रह सकते. हमने सब रिश्ते मिटा दिये...बहन भाई
का...भाई-भाई का...माँ और बेटा-बेटी का.... एक ही रिश्ता माना,हथियारों का !"
उनकी आवाज वहीं की वहीं घूमती रहती थी. उनके एक मात्र पिता तक नहीं पहुँच पाती
थी. पिता ईश्वर हो गया था. उसके सामने वे सिर पटकते थे. पर पिता की पुतलियाँ
देव-मूर्ति की तरह स्थिर थीं. हाथ-पाँव पाषाणी कटाव की तरह बँधे थे. सब तरफ से
निराश होकर वे माँ के पास गये. माँ अपने सबके सब बच्चों को आया देखकर खुशी से
नाच उठी. उनको छू-छूकर महसूस करने की कोशिश करने लगी. सूँघ-सूंॅघकर उनकी गंध
अपने अंदर उतारती रही. इतने अर्से के बाद उनमें अपनी गंध लौटी थी. वह समझ नहीं पा
रही थी यह सब क्या और कैसे हुआ ? उसके बच्चे कैसे लौट आये ? उनके हथियार
कहाँ गये ? फूले सीने अन्दर कैसे घुस गये ? आँखों का काँच कहाँ जा गिरा ? आँखों
में यह गीलापन कहाँ से उतर आया ? सब धोखा है या वास्तविकता ? जिन बच्चों के हाथ
पाँव व शरीर लहीम-शहीम दरख्त की पुष्ट शाखाओं और तनों की तरह नजर आते थे,अब
सूखी पंक्तियों और तिनकों की तरह बिखरे पड़े हैं....!
बड़ी मुश्किल से माँ की आवाज फूटी,"मेरे बच्चों,यह तुम्हें क्या हो गया ? किसने
किया ?"
बच्चों के पास माँ के इस सवाल का कोई जवाब नहीं था. बड़ी मुश्किल से कह पाये
"हमारे पिता से नाराज होकर हमें मुक्त कर दिया....."
माँ बच्चों की तरह खुशी से ताली बजाने लगी,"तूने मेरी खूब सुनी रे राम -अच्छा
हुआ मेरे बच्चे मेरे पास लौट आये."
बच्चों के चेहरों पर मायूसी देखकर उसे निराशा हुई,"तुम्हें तो खुश होना
चाहिए....हथियारों की वहशी दुनियां से इन्सानों की दुनियां में लौट आये....
इन्सान मारता भी है तो मरहम लगाता है... कंधे पर उठाकऱ रोता हुआ श्मशान ले
जाता है..."
"लेकिन अब किसी भी योग्य नहीं रह गये -हथियारों के प्यार ने हमें सब तरफ से काट
दिया- हमारे जिन्दा रहने का एक ही तरीका है -हमारे हथियार हमें वापिस मिल
जायें. तुम चाहो तो दिला सकती हो."
माँ फूट-फूटकर रो पड़ी,"तुम इन्सान की योनि में वापिस आने के इस मौके को भी खो
देना चाहते हो- यह मेरी कोख का दोष है ! ईश्वर तुम्हें सुबुद्धि दे !" थोडा
रुककर बोली,"तुम्हारे पिता ने मेरी तब नहीं मानी जब तुम छोटे थे वह तुम्हें
इन्सान से हथियारों में बदलने के लिये ले जा रहा था- अब भला मेरी क्यों मानेगा
! तुम्हारा सबसे बड़ा अपराध तो यही है कि तुम मेरे पास आये. लौट जाओ..उसी से
अनुनय-विनय करो,वही तुम्हें तुम्हारी पुरानी योनि वापस दे सकता है."
वह रोती -रोती चली गई . उसके बच्चे उसके द्वार से खाली हाथ लौट रहे थे.
अमरी को पता चला कि उसकी विद्रोही सन्तान अपनी माँ के दरबार में गुहार करने गई थी
तो उसे चिन्ता हुई. कहीं ऐसा तो नहीं,माँ उनको लेकर उसके विरुद्ध उठ खड़ी हो. अगर
ऐसा हो गया तो उसकी उपलब्धि रखी रह जायेगी. एक बिन्दु जो सागर बनकर लहरा रहा है,
सूखे हुए ताल की बिवाई फटी तली बन जायेगा. उसकी समझ में यह बिल्कुल नहीं आ रहा था
कि इन्सान ऐसी कौन-सी पवित्र वस्तु है जिसे औरों के अस्तित्व के मूल्य पर भी जिन्दा
रखना जरूरी है. ऐसा भी नहीं कि उसकी संख्या इतनी कम होती जा रही हो कि यह सम्पूर्ण
धरती उसके लिए एक अभ्यारण्य की तरह इस्तेमाल की जाय ! सौ मरते हैं तो दस-बीस गुना
पैदा हो जाते हैं. जितने मरते हैं क्या उन सबकी मौत के पीछे मेरे ये हथियार ही
हैं ? यदि मैं इनको नष्ट कर दूँ तो क्या ये सब अमर हो जायेंगे ? क्या कभी मेरे इन
हथियारों ने किसी को मारा है ? आदमी ही आदमी को मारता है !सब उस बुढ़िया की
तरह है जो यह कहा करती थी कि मुझे न किसी का डर,न साँप का...सिर्फ टपके का
डर... आदमी भी उसी तरह हथियार का डर ....हथियार का डर....कह कर लगातार चिल्ला
रहा है. हथियारों को किसी ने कहते नहीं सुना कि उन्हें आदमी से डर लगता है. यह
जानदार होकर भी बेजान है और वे बेजान होकर भी जानदार हैं. इन्सान नाम की यह नस्ल
हर समय चिल्लाती है कि इन हथियारों को नष्ट कर दो. हथियारों के खिलाफ उसका जिहाद
दिनोंदिन बढ़ रहा है. पागलपन की सीमा तक पहुँच चुका. गर्दनों के चारों ओर दफ्ती
के पोस्टर लटका कर सड़कों पर घूम रहे हैं. माइक लगातार चिल्ला रहे हैं. सड़कों पर
लेट जाते हैं. रास्ते रोकते हैं. डंडे खाते हैं. अपनी महानता जताते हैं. यह तक
निश्चय नहीं कर पाते कि बिना हथियारों के रहना चाहते हैं या हथियारों के साथ ? अगर
हथियार को बिल्कुल प्यार नहीं करते तो उनको पूरी तरह छोड़ क्यों नहीं देते ?
आकर्षण-विकर्षण का शिकार बने रहकर दोनों रास्ते खुले रखना चाहते हैं! जब चाहे
इस्तेमाल करें और जब चाहें दुतकार दें.
