<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><आनोन्><श्तयम् ऐक् शन्ग्रहलय><१९९२><इरेन्ड्र घ्होस्ह्><आल्लहबड्><२१-२३><२४१८><ंअनोहर्- श्तयम् ऐक् शन्ग्रहलय> 

भारत-पाक युद्ध के दिन थे. पाकिस्तान द्वारा जगह-जगह छाताधारी सैनिक उतारे
जा रहे थे. उत्तरी भारत में कई जगहों पर ये सैनिक पकड़े भी गये. पाक सैनिकों
को लेकर पूरे उत्तर भारत में तरह-तरह की चर्चाएं गांव-गांव में फैल गयीं. इन
अफवाहों के परिणाम-स्वरूप कई जगहों पर पाक सैनिकों के धोखे में कई निर्दोष
राहगीरों को भी लोगों ने पीट-पीटकर मार डाला था.उन्हीं दिनों की बात है.
साइकिल पर सवार एक सज्जन जिला मुरादाबाद (उत्तर प्रदेश) के कस्बा बिलारी
के निकटवर्ती गांव हरोरा पहुंचे. उन्होंने खादी का कुर्ता-पाजामा पहन रखा
था. पांवों में स्लीपर थे और कन्धे पर गांधी आश्रम का लम्बा थैला. उनके बाल
काफी लम्बे थे, जिनमें तेज हवा के कारण धूल भर गयी थी. ऊपरी तौर पर गांव के
लिहाज से उनकी वेशभूषा संदिग्ध थी. संदेह तब और भी बढ़ा, जब उक्त गांव में
पहुंचकर बच्चों को बुला-बुलाकर टाफियां बांटते-बांटते उन्होंने एक बच्चे
से गांव के स्कूल का पता पूछा और साइकिल लेकर गांव से बाहर स्थित स्कूल की
ओर बढ़ गये.जब तक टाफियां और गुब्बारे बंटते रहे, तब तक तो कोई कुछ न बोला.
लेकिन जैसे ही वह सज्जन साइकिले लेकर स्कूल की ओर चले, वैसे ही किसी व्यक्ति
ने कह दिया कि पाकिस्तानी सैनिक है, जहरीली टाफियां बांट रहा है, जो खायेगा,
मर जायेगा.इस व्यक्ति की बात सुनते ही लोगों ने अपने-अपने बच्चों से टाफियां
और गुब्बारे फिंकवा दिये. पल भर में ही यह बात आग की तरह गांव में फैल गयी
कि एक पाकिस्तानी बच्चों को जहरीली मिठाई बांटता घूम रहा है और अब वह स्कूल
की ओर गया है. जल्दी कुछ न किया गया, तो पता नहीं कितने बच्चे जहरीली मिठाई
खाकर मरेंगे.पल भर में ही लाठी-भाले निकल आये.उधर साइकिलवाले सज्जन ने स्कूल
पहुंचकर साइकिल दीवार के सहारे खड़ी की थी और थैला लटकाये उस कमरे के दरवाजे
पर जा खड़े हुए, जिसमें एक मास्टरजी बच्चों को पढ़ा रहे थे. उन्होंने दरवाजे
पर खड़े-खड़े ही बड़ी शालीनता से पूछा, "श्रीमान जी, क्या मैं अंदर आ सकता
हूं?"मास्टरजी ने उन्हें देखा, तो असमंजस में पड़ गये. चूड़ीदार पाजामा,
बिखरे बाल और बगल में थैला. भाषा भी आम बोलचाल की न होकर किताबी. जैसे कुछ
वाक्य रटे गये हों. मास्टरजी को भी शक हुआ कि जरूर कोई पाकिस्तानी है और
स्कूल में बम फेंकने आया है. कक्षा के सारे बच्चे भी सहमे-सहमे थे. मास्टरजी
की जुबान तालू से चिपक गयी थी. कक्षा में सन्नाटा था.जवाब नहीं मिला, तो वह
सज्जन मास्टरजी को सम्बोधित कर फिर बोले, "श्रीमान जी, आप मुझे अंदर आने की
आज्ञा दें, अन्यथा मैं स्वयं ही अंदर चला आऊंगा."मास्टरजी को चुप देख अभी
वह सज्जन कक्षा में घुसने की सोच ही रहे थे कि स्कूल के बाहर शोर सुनकर चौंक
गये. पीछे मुड़कर देखा, तो उनके होश उड़ गये. बीसों लोग लाठी-भाले लिये उधर
ही आ रहे थे. उन्हें देखकर वह कक्षा में जाने के बजाय उन्हीं लोगों की ओर
लौट पड़े. उनके दरवाजे से हटते ही मास्टर और बच्चे भी कक्षा से बाहर आ गये.
अगले ही पल गांववालों ने उन्हें घेर लिया और उनकी तलाशी लेने लगे. तलाशी में
उन महोदय के थैले से एक टेपरेकार्डर, टाफियां और गुब्बारे मिले. उन दिनों
गांवों में टेपरेकार्डर का चलन नहीं था. अत: गांववालों का संदेह और भी बढ़
गया.लाठियां उठने ही वाली थीं कि इत्तफाक से मुहम्मद इलियास नामक एक सज्जन आ
गये. वह हाउस विजिटर थे और स्कूल के बच्चों को चेचक के टीके लगाने आये थे.
वहां का दृश्य देखकर वह पलभर में ही सारा माजरा समझ गये. लाठियां उठतीं,
इससे पहले ही वह चीखे, "अरे ये तो अपने चंदौसी वाले मिश्राजी हैं.  .  .
कवि सुरेन्द्र मोहन मिश्रा."लोगों के हाथ रुक गये. मुहम्मद इलियास उन्हें
बताने लगे, "बिलारी-वाले कवि सम्मेलन में गोपालदास `नीरज' और काका हाथरसी के
साथ मिश्रा जी भी थे. सम्मेलन की अध्यक्षता इन्होंने ही तो की थी. कविताएं
भी क्या खूब सुनायीं. पूरे खानदान को जानता हूं मैं इनके. पिताश्री चंदौसी
के मशहूर वैद्य हैं अपनी फार्मेसी है इनकी. पता नहीं, इन्हें कंकड़-पत्थर
इकट्ठा करने का शौक कहां से लग गया इसी शौक की खातिर गांव-गांव बच्चों
को गुब्बारे और टाफियां बांटते घूमते हैं."गांववालों को सच्चाई पता चली,
तो उन्होंने मिश्राजी से न केवल माफी मांगी, बल्कि उनकी खूब खातिरदारी भी
की.चंदौसी के एक सम्पन्न परिवार में जन्मे सुरेन्द्र मोहन मिश्र को दो ही
शौक थे. पहला कविता लिखने का और दूसरा पुरातत्व की वस्तुएं इकट्ठी करने
का. गांव-गांव घूमकर बच्चों को गुब्बारे और टाफियां वह इसलिए बांटते थे,
ताकि वे पुरातत्व की चीजें इकट्ठी करने में उनकी मदद कर सकें. मिश्राजी के
पास जो टेपरेकार्डर था, वह उनके एक मित्र ने उन्हें जापान से लाकर दिया था.
टेपरेकार्डर वह हर समय इसलिए साथ रखते थे, ताकि यह उससे सुनाई गयी कविता को
टेप कर सकें.हरोरा गांव के टीले से कुछ पुरानी मूर्तियां मिली थीं. यह खबर
मिश्राजी ने भी सुनी. उन्होंने सोचा कि हरोरा के टीले से पुरातत्व की कुछ
और चीजें भी मिल सकती हैं. यही सोचकर वह हरोरा गये थे. हरोरा में उनका कोई
परिचित नहीं था. इसी लिए उनके साथ यह घटना घट गयी. उन पर संदेह होने का
कारण वह भाषा भी थी, जिसे वह बोलचाल में इस्तेमाल करते थे. बात-बात में
`श्रीमान जी' लगाने की उन्हें आदत थी.पुरातात्विक महत्व की वस्तुएं एकत्र
करने का शौक उन्हें सन् १९५५ से लगा था. इसी शौक की वजह से उनके साथ कितनी
ही ऐसी घटनाएं घटीं, जब उनकी जान पर बन आयीं. ऐसी ही एक घटना सन् १९५५ में
ही उनके साथ मुरादाबाद में घटी थी.मुरादाबाद में सुरेन्द्र मोहन मिश्र के
साले राजेन्द्र कुमार पाठक की शादी थी. मिश्राजी भी शादी में शामिल होने
मुरादाबाद पहुंचे. शादी में ही किसी ने मिश्राजी को बताया कि लालबाग में
कठेरिया राजाओं के किले की दीवार के आगे काली मंदिर के पास रामगंगा में
जो पुराना कुआं है, उसमें बहुत पुराने कुरान-शरीफ तथा मुसलमानों की धार्मिक
पुस्तकें पड़ी हैं.दरअसल, विभाजन के समय जो मुसलमान भाई मुरादाबाद छोड़कर
पाकिस्तान गये थे, वे जाते समय अपनी धार्मिक पुस्तकें उस अंधे कुएं को भेंट
कर गये थे. उसके बाद यह प्रचलन-सा बन गया था कि जो भी मुसलमान भाई विदेश
जाते, वह अपनी धार्मिक पुस्तकें उस कुएं को भेंट चढ़ा जाते.मिश्राजी को पता
चला, तो वह जरूरत का सामान लेकर लालबाग जा पहुंचे. जिस कुएं में कुरान शरीफ
पड़े होने की बात पता चली थी, वह था तो रामगंगा के पेटे में ही, लेकिन उन
दिनों उसके इर्द-गिर्द पानी नहीं था. कुआं काफी ऊंचा था और उसके अंदर जाने
के लिए बीच में एक खिड़की बनी हुई थी. कुएं में हालांकि पानी नहीं था, पर
सांप-बिच्छुओं का डर जरूर था.एक रस्सी के सहारे मिश्राजी टार्च लेकर कुएं
में उतरे, तो उन्हें कुएं की तलहटी में लकड़ी की उन पेटियों पर पीतल-तांबे
की पत्तियों और रंगीन पत्थरों से नक्काशी की हुई थी. मिश्राजी एक-एक करके
तीनों पेटियों को बाहर निकाल लाये.उन्होंने पेटियां खोली, तो उनके अंदर
हस्तलिखित और पत्थर के छापेवाले कई कुरान शरीफ मिले. कुछ लोगों ने उन्हें
पुस्तकें निकलाते देख लिया था. उन्होंने यह बात उस इलाके के मुसलमानों को
बता दी. लालबाग से लगा वह गलशहीद क्षेत्र मुस्लिम बहुल है. जरा-सी देर में
वहां तनाव फैल गया.वापसी का रास्ता गलशहीद से ही था. मिश्राजी जब तीनों
पेटियां लिये गलशहीद से गुजरे, तो मुसलमान भाइयों ने उन्हें घेर लिया.
मिश्राजी ने उन्हें समझाने की कोशिश की, "ये धार्मिक ग्रंथ हमारे लिए
पूज्य ही नहीं, बल्कि हमारी सांस्कृतिक एवं धार्मिक धरोहर भी हैं. ये कुएं
में पड़े-पड़े नष्ट हो जाते. मैं जान की बाजी लगाकर इन्हें इसलिए निकाल
लाया हूं, ताकि इनकी हिफाजत कर सकूं. मेरे लिए भी कुरान शरीफ उतना ही पाक
और पूज्य है, जितना आप लोगों के लिए."लेकिन कुछ लड़के अड़ गये, "आपने कुरान
को छूकर इस्लाम का अपमान किया है. आपको सजा मिलेगी.""अगर मैंने कुरान पाक
या इस्लाम मजहब का अपमान किया है, तो मुझे सजा जरूर मिले. लेकिन इससे पहले
मैं आप लोगों से यह पूछना चाहता हूं कि कुरान पाक को किसी गंदे कुएं में
डालना गुनाह है, या हिफाजत करना."मिश्राजी की बात से कुछ बुजुर्गों में
सुगबुगाहट हुई. उन्होंने लड़कों को समझाने की कोशिश की, तो तय हुआ कि उन
धार्मिक ग्रंथों को उसी कुएं में डाल दिया जाये. मिश्राजी को उन लोगों का
यह निर्णय बड़ा अजीब लगा. वह दृढ़ता से तर्क करते हुए बोले, "मैं यह नहीं
कर सकता. आप लोगों को एतराज है, तो इस्लाम के खिलाफ यह गुनाह आप ही करें.
लेकिन इससे पहले एक बात अच्छी तरह जान लें कि मेरे घर में इससे भी पुराने दो
कुरान शरीफ हैं, जो मेरे लिए पूज्य ही नहीं, बल्कि जान से भी प्यारे हैं.
विश्वास न हो, तो कोई साहब इसी वक्त मेरे घर जाकर देख सकते हैं."मिश्राजी
के तर्कों ने सभी को उलझा दिया था. वहां मामला तय न हुआ, तो उन्हें मस्जिद
में काजी के पास ले जाया गया. मिश्राजी ने काजी से साफ लफ्जों में कहा,
"यह इस्लाम धरोहर है. आप इन्हें मुझे ले जाने की बेशक इजाजत न दें, लेकिन
उस कुएं में भी न फिकवायें."काजी समझदार था. उसे पूरी बात पता चली, तो उसने
तीनों कुरान शरीफ, मिश्राजी को ले जाने की इजाजत दे दी.सुरेन्द्र मोहन मिश्र
ने सन् १९५५ से लेकर सन् १९८० तक के अपने २५ साल गंगा और रामगंगा के बीच
के भूभाग के पुराने टीलों, पुरानी इमारतों, जर्जर किलों और ऐतिहासिक महत्व
के स्थानों की खाक छानते हुए गुजारे हैं. वह रोज सुबह घर से साइकिल लेकर
निकलते थे और देर रात घर लौटते थे. कभी-कभी तो उन्हें वापस लौटने में कई-कई
दिन लग जाते. इस बीच घरवालों को यह भी पता न रहता कि वह कहां हैं. जब वह
घर से निकलते, तो उनका थैला, गुब्बारों और टाफियों से भरा होता और जब वापस
लौटते, तो उस थैले में होतीं तरह-तरह की मृण्मूर्तियां, सिक्के, पुरानी
किताबे और ऐतिहासिक महत्व की दूसरी चीजें.जिन गांवों के नजदीक ऐतिहासिक
महत्व के स्थान थे, मिश्राजी उन्हीं गांवों में जाते थे. ऐसी जगहों पर कहीं
उन्हें लकड़सुंघा कहा जाता, तो कहीं गुब्बारेवाले पण्डित जी. बरसात के बाद जब
टीले निखर जाते, तो गांवों के बच्चे गुब्बारों और टाफियां के लालच में टीलों
की गीली मिट्टी खोद-खोदकर मिश्राजी के लिए पुरानी मृण्मूर्तियां सिक्के,
मनके और ऐतिहासिक महत्व की अन्य चीजें खोज निकालते और मिश्राजी के आने का
इंतजार करते रहते.सुरेन्द्र मोहन मिश्र को इससे कोई लाभ नहीं था. पुरातत्व की
वस्तुएं वह महज अपने शौक और इतिहास की जानकारी के लिए एकत्र करते थे. उनके
पास निजी आय का साधन मात्र कवि सम्मेलन ही थे.किताबें संग्रह करने का शौक
भी उन्हें बहुत था. दसवीं तक पहुंचते-पहुंचते उनके पास किताबों का इतना
संग्रह हो गया था कि उन्होंने अपने घर में नि:शुल्क पुस्तकालय खोल दिया
था.सन् १९५१ में सुरेन्द्र मोहन मिश्र का पहला कविता संग्रह प्रकाशित हुआ-
`मधुगान'. उस समय उनकी आयु मात्र सत्रह वर्ष थी. उनका दूसरा कविता संग्रह
`कल्पना कामिनी' सन् १९५५ में छपा. इसके बाद सुरेन्द्र मोहन का सारा ध्यान
पुरातत्व महत्व की वस्तुओं, कवि सम्मेलनों और इतिहास लेखन में लग गया.
अत: वह अपनी कविताओं और गीतों को संग्रहीत नहीं कर सके. उनका तीसरा कविता
संग्रह `कविता नियोजन' सन् १९८२ में छपा.सुरेन्द्र मोहन मिश्र के पास मौर्य
शुंग, कुषाण और गुप्त काल से लेकर मुगल काल तक की मृण्मूर्तियों, सिक्कों,
पुस्तकों, मृण्पात्रों, प्रस्तर मूर्तियों, अभिलिखित मुहरों लघु-चित्रों और
पाण्डुलिपियों का इतना बड़ा भण्डार हो गया था कि उन्हें अपने घर के एक कमरे
को ही संग्रहालय बनाना पड़ा.उन्होंने गंगा और रामगंगा के मध्यवर्ती क्षेत्र
के इतिहास पर भी कमल उठायी. उन्होंने इस क्षेत्र के ऐतिहासिक महत्व के उन
कस्बों, गांवों और ध्वंसावशेषों का इतिहास लिखा, जिनके बारे में पैराणिक
उल्लेख तो थे, लेकिन प्रामाणिक जानकारी नहीं थी. उसी दौर में उन्होंने
`पूर्वी कौरवी के अज्ञात कवि', `विक्टोरिया कालीन भोजपुरी कजरियां', पं.
राधेश्याम शर्मा की रामायण से पूर्व हिन्दी के दुर्लभ राम काव्य, हिन्दी
पत्रकारिता का साधना काल और पूर्वांचल के भूले-बिसरे हिंदी रचनाकार आदि
पुस्तकें लिखीं. उन्होंने उक्त क्षेत्र के बीते युग के कुछ अज्ञात कवियों
पीतम, ब्रह्म ज्ञानेन्द्र, मधुसूदन दास, संत कवि लक्ष्मण, जयराम दा, शेखदत्त,
बालकराम और जयश्रीराम की पाण्डुलिपियां खोज कर सम्पादित करके उन्हें छपाया
भी.तोमर राजाओं से पहले उक्त क्षेत्र राष्ट्रकूट राजा मदनपाल का राज्य था.
उसैत में राजधानी थी, किला भी. किले के ध्वंसावशेष अभी तक हैं. मदनपाल ने
जड़ी-बूटियों के सम्बन्ध में एक पुस्तक लिखी थी- `मदनपाल निघण्ट' इस पुस्तक
की पाण्डुलिपि मिश्राजी के पास है.सन् १९६५ में जब भारत-पाक युद्ध चल रहा
था, तभी सुरेन्द्र मोहन मिश्र के साथ एक घटना घटी, जब वह संकट में फंस गये.
आजमगढ़ में एक कवि सम्मेलन था. सुरेन्द्र मोहन मिश्र भी उसमें आमन्त्रित
थे. सम्मेलन में भाग लेकर लौटते समय मिश्राजी ने सोचा कि अयोध्या होकर चलें,
तो शायद कुछ काम की जीजें मिल जाएं. वह आजमगढ़ से अयोध्या पहुंचे और वहां की
चित्रगुप्त धर्मशाला में ठहर गये. सामान धर्मशाला में रखने के बाद उन्होंने
बाजार से गुब्बारे और टाफियां खरीदकर बच्चों को बांटी और काम बताया. इसके
बाद वह राम जन्मभूमि के पास के टीले से मिश्राजी ने कुछ चीजें एकत्र कीं
और थैले में भरकर धर्मशाला लौट आये. मिश्राजी टीले से जो जीजें लाये थे,
उनमें मौर्य काल की मिट्टी के टूटे हुए खिलौने और मिट्टी की मूर्तियों के
सिरे थे. उन पर काली, चमकदार पालिस थी.धर्मशाला लौटकर मिश्राजी जब उन जीजों
को परख रहे थे, तो गुब्बारों के लालच में आये कुछ बच्चों ने खिड़की से देख
लिया. बच्चों ने तुरंत ही आसपास यह अफवाह फैला दी कि गुब्बारेवाले पण्डित जी
कहीं से बच्चों के सिर और हड्डियां लाये हैं और उन्हें घूर-घूरकर देख रहे
हैं. जरा-सी देर में सैकड़ों लोग मिश्राजी के कमरे के बाहर एकत्र हो गये.
मिश्राजी को बाहर बुलाकर परिचय पूछा गया. लेकिन कौन विश्वास करे? मुसीबत
की घड़ी में आजमगढ़ कवि सम्मेलन की वह स्मारिका काम आयी, जिसमें उनका फोटो
छपा था.सन् १९६५ के भारत पाक युद्ध के समय की ही बात है. मिश्राजी बदायूं
से लौट रहे थे. अचानक कविता की चार लाइनें बन गयीं. सोचा, बाद में दिमाग
से निकल जायेंगी, क्यों न टेप कर लें. सड़क किनारे एक बाग था. साइकिल एक
पेड़ से टिकाकर वहीं छांव में टेपरेकार्डर खोलकर बैठ गये.इत्तफाक से उसी
समय एक दरोगा दो सिपाहियों के साथ उधर से गुजरे, तो मिश्राजी पर नजर पड़
गयी. मिश्राजी कविता की धुन में थे, दरोगा और सिपाहियों को देखा ही नहीं.
मिश्राजी के पास टेपरेकार्डर देख दरोगा का माथा ठनका. जरूर पाकिस्तानी
जासूस है. उसने सिपाहियों को इशारा किया और पास आकर बांह थाम ली.मिश्राजी ने
चौंककर पूछा, "क्या बात है श्रीमान जी, आप बताने की कृपा करें कि मुझे क्यों
पकड़ रहे हैं?""यह क्या है?" दरोगा ने टेपरेकार्डर पर डंडा ठोकते हुए पूछा,
तो मिश्राजी ने बताया, "यह टेपरेकार्डर है श्रीमानजी, इसमें कविताएं टेप
करता हूं. आप चाहें तो श्रीमान अभी सुनवा सकता हूं.""थाने चलकर सुनवाना."
दरोगाजी ने धौंस दी, तो सुरेन्द्र मोहन मिश्र उन्हें समझाते हुए बोले,
"आपको भ्रम हुआ है श्रीमान, हम तो चंदौसी के रहनेवाले हैं. नाम है सुरेन्द्र
मोहन मिश्र और पेशे से कवि हैं."
