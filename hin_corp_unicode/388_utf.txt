<शोचिअल् श्चिएन्चे><फ्हिलोस्प्ह्य्><षम्च्हन्ड्र पन्डेय् ' ंअन्जु><णिस्तब्हवक्ट ढर्स्हन्><१९९०><ऐअस्टेर्न् बोओक् ळिन्केर्स्><ढेल्हि><१४ टो २१><२७००><फन्डेय् ' ंअन्जु-णिस्तब्हवक्ट ढर्स्हन्> 

एक वस्तु को दूसरी वस्तु से सम्बन्धित रूप में अथवा वस्तु के अपने गुणधर्मों,
व्यापारों आदि से सम्बन्धित रूप में देखना ही सिद्धान्त का प्रयोजन है.
इसलिये जिसके बारे में सिद्धान्त बनता है उसको भी यह अवश्यमेव अपनी ओर से
कुछ देता है. इस बात को स्पष्ट करने के लिये हम वैशेषिक-~सिद्धान्त को ले
सकते हैं. वस्तुस्थिति में एक फूल अपनी एकाकारता में प्रदत्त होता है परन्तु
जब हम इसे सिद्धान्त की दृष्टि से देखते हैं तब यह एकाकार नहीं रह पाता. यह
एक अत्यधिक जटिल रूप में, द्रव्य, गुण, कर्म और सामान्य, उनके संयोग, समवाय
आदि पारस्परिक सम्बन्धों तथा उन सभी इतर वस्तुओं के, जो वहां नहीं हैं, अभाव
का मिश्रण बनाकर सिद्धान्त के द्वारा उपस्थित किया जाता है. अपने गुणधर्म
के विस्तार के अलावा अत्यन्त भिन्न वस्तुओं, यथा आकाश, काल, दिक् आदि के
साथ सम्बन्ध भी इसमें गृहीत हो जाते हैं. ज्ञान के विषय के रूप में इसका
सम्बन्ध इन्द्रिय, मन और आत्मा से होता माना जाता है और इसमें सुख, दु:ख,
ग्राह्र, अग्राह्, सौन्दर्य, असुन्दरता आदि मूल्यों का सम्बन्ध जुड़ता है.
इच्छा, द्वेष, प्रयत्न, धर्म, अधर्म आदि इसके अंग बन जाते हैं और अन्त में
पूर्व संस्कारों से इस एकाकार रूप में प्रदत्त फूल को जोड़ दिया जाता है. इस
तरह एक सामान्य फूल को इतनी विशाल जटिलताओं का संवाहक बनाकर देखा जाने लगता
है और इसको दिया गया नाम `फूल' उस सिद्धान्त की जटिलताओं की ओर इंगित करने
का लघु संकेत हो जाता है जिसके परिप्रेक्ष्य में इसको रखकर देखा जा रहा है.
हम सामान्य प्रदत्त फूल के स्थान पर अत्यधिक जटिल वस्तु को देखने के लिये
सिद्धान्त द्वारा विवश कर दिये जाते हैं. परन्तु हमें यह भी ध्यान में
रखना चाहिये कि किसी एक सिद्धान्त द्वारा रचित जटिलता सर्वमान्य नहीं है.
यह अनेक संभावित वैकल्पिक सिद्धान्तों की रचनाओं में से एक है. सिद्धान्त
न केवल अनेक बाहरी तत्त्वों को आमन्त्रित करता है बल्कि इसमें परिवर्तन,
परिवर्धन, विकास, संकोच आदि का भी खुला अवसर रहता है. अपने सामने विद्यमान
अनेक सिद्धान्तों की विस्तृत परीक्षा करते समय नागार्जुन ने हर स्तर पर
दिखाया है कि सिद्धान्त के किसी उपादान में कुछ भी सारतत्त्व नहीं होता
क्योंकि सिद्धान्तों का ढांचा प्रदत्त वस्तु का स्पर्श नहीं कर पाता. दूसरे
शब्दों में कोई सिद्धान्त सत्य का सही उपस्थापन नहीं कर सकता. सिद्धान्त का
प्रकथन केवल उस ढांचे का प्रकथन है जिसमें रख-~कर वस्तु को देखा गया है.
दृष्टि के कारण विस्तृत सैद्धान्तिक ढांचे का प्रादुर्भाव होता है और इस
ढांचे का प्रकथन केवल उसी दृष्टि तक वापस ले जा सकता है, उससे आगे नहीं. सत्य
के क्षेत्र को उस ढांचे में कथमपि बांधा नहीं जा सकता, वह वही रहता है जैसा
वह है (तथता). नागार्जुन के दर्शन के इस पक्ष को अनेक दार्शनिक दृष्टियों
से जोड़ने का उपक्रम होता रहा है. बुद्ध ने कुछ प्रश्नों का उत्तर नहीं दिया
और मौन रहे क्योंकि सिद्धान्तों के पार जाकर ही तथता के बारे में ये प्रश्न
उत्तरित हो सकते थे. उदाहरणार्थ यदि इस प्रश्न का कि "क्या मृत्यु के बाद
तथागत रहते हैं?" किसी सिद्धान्त की दृष्टि से उत्तर दिया जाए तो वह यथार्थ
नहीं होगा. यथार्थ उत्तर वही होगा जो स्वीकृत सिद्धान्त के द्वारा विकृत,
परिवर्तित या भ्रष्ट न हो सके. बुद्ध का मौन बुद्ध के उपदेश का ही एक भाग
है--जिसकी व्याख्या नागार्जुन ने सैद्धान्तिक ढांचे की निर्बलता के रूप
में की है. परन्तु इस मत को लोगों ने निरपेक्षवाद, निषेधवाद, अज्ञेयवाद
आदि किन-किन वादों से नहीं जोड़ा? बुद्ध के मौन के बारे में नागार्जुन
द्वारा दी गई व्याख्या को इन सैद्धान्तिक ढांचों से जोड़ने का उपक्रम
नागार्जुनीय मत के मूल पर प्रहार है. यह उप-~क्रम इसी बात की पुष्टि करता
है कि सिद्धान्तों से उत्पन्न मोह का भंग बहुत कठिन है. नागार्जुन के ऊपर
लिखित संक्षिप्त मत में एक और रोचक बात निहित है. इसका सम्बन्ध नि:स्वभावता
या स्वभाव-शून्यता से है. जैसा कि कहा जा चुका है, सिद्धान्त के माध्यम से
किया गया प्रयत्न वस्तुतत्त्व से सर्वदा रहित होगा और उससे स्वभाव का ज्ञान
कथमपि नहीं प्राप्त हो सकता. यह अधिक-से-अधिक इतना ही बतलाता है कि वस्तु को
सिद्धान्त किस रूप में देखेगा, न कि वह वस्तु तत्त्वत: क्या है. संक्षेप में
यही नि:स्वभावता का विचार है. अत: नि:स्वभावता स्वभाव का पूर्ण निषेध नहीं
है. यह किसी सिद्धान्त द्वारा उपस्थापित स्वभाव का ही निषेध है. भाषा और
तत्त्व सिद्धान्त की भांति भाषा भी वस्तु को दुहरे ढांचे में बांधती है. एक
ओर अपने प्रयोक्ता द्वारा अपनाए गए सैद्धान्तिक ढांचे के अनुसार भाषा स्पष्ट
या अस्पष्ट रूप से कथन करती है, दूसरी ओर इसका अपना भाषीय ढांचा है जिसके
अनुसार भाषा चलती है. पहली बात के सन्दर्भ में हमें ध्यान रखना होगा कि कोई
सिद्धान्त भाषा के कारण ही मूर्तिमान बनता है. वस्तुत: ऐसा कोई सिद्धान्त
नाम के लिए भी नहीं है जिसे भाषा में व्यक्त न किया गया हो. सिद्धान्त
भाषा की देन है और भाषा सिद्धान्त को आगे बढ़ने का निर्देश देती है. अत:
वे दोनों परस्पर संपृक्त हैं. एक को दूसरे से अलग नही किया जा सकता. यहां
दूसरी बात महत्त्वपूर्ण हो जाती है. भाषा को प्रपञ्च कहा गया है, पर सत्य
निष्प्रपञ्च है. इसलिये भाषा मात्र किसी का विस्तार है वह चाहे वस्तु हो या
विचार. सिद्धान्त की तरह भाषा अपने स्वभाव से विस्तार करने के लिये लाचार
है. इस कर्म के लिये अपनी प्रगति में अनेक बाह्रा बातों को भी भाषा समेटती
चलती है. इस सन्दर्भ में हम संक्षेप में दो बातों पर विचार करेंगे--भाषा
का वस्तु के साथ सम्बन्ध और भाषा की अपनी पद्धति का तर्कशास्त्र. प्रचलित
धारणा के अनुसार भाषा का अर्थ-रूप वस्तु के साथ सम्बन्ध इस प्रकार का माना
गया है कि भाषा तभी अर्थवान् होगी जब दोनों में सम्बन्ध हो. कुछ दार्शनिकों
के अनुसार, जिनमें नैयायिक प्रमुख हैं, यह सम्बन्ध ईश्वर की तरह के किसी
चेतन कर्त्ता की इच्छा के द्वारा स्थापित होता है. शब्द को अर्थवान् बनाने
के लिये शब्द का अर्थ के साथ सम्बन्ध की परम्परा का किसी को प्रारम्भ करना
पड़ेगा. कुछ अन्य मीमांसक, वैयाकरण-जैसे दार्शनिकों के अनुसार दोनों में
नित्य सम्बन्ध है अर्थात् शब्द का पद उसीको मिल सकता है जो अर्थ का बोध
कराने में समर्थ हो. इस स्थिति में अर्थवत्ता शब्द की वह सामान्य अन्तर्निहित
शक्ति है जिससे मूर्त या अमूर्त वस्तु का निर्देश किया जा सके. पहले मत में
निर्देश का कठोर अर्थ लिया गया है और इसका मूल अर्थ में प्रतिपादन मूर्त
वस्तु के सन्दर्भ में ही हो सकता है, जहां भाषा का प्रयोग करने वाला वस्तु
को पकड़कर बता सके कि इस शब्द का यह अर्थ है. कमजोर अर्थ में अमूर्त वस्तु
भी निर्देश का विषय बन सकती है, पर वहां अमूर्त को मूर्त से जोड़ना आवश्यक
होगा. उदाहरणार्थ न्याय दर्शन के अनुसार `गो' शब्द का मूल अर्थ एक मूर्त
पशु-व्यक्ति है पर गोत्व-~सामान्य का निर्देश उक्त व्यइत के साथ इस
गोत्व को समवाय से सम्बन्धित करके ही किया जा सकता है. दूसरे सिद्धान्त
में शब्द की सामान्य अन्तर्नि-~हित शक्ति सामान्य वस्तुभूत को निर्देशित
करती है जहां या तो व्यक्ति की आवश्यकता नहीं है या फिर गौण अर्थ में उसका
निर्देश होता है. इन दोनों पक्षों में भाषा को आवश्यक रूप से वस्तु-निर्देशक
माना गया है जिसका आशय यह है कि अर्थवान् भाषा के लिये अनुरूप वस्तुओं
से परिपूर्ण विश्व की आव-~श्यकता है. भाषा की अर्थबोधकता बतलाती है कि
निर्देशित वस्तु का किसी संभव विश्व में अस्तित्व है. शब्दार्थ--सम्बन्ध एक
और बात से अधिक घनिष्ट बन जाता है. जिस प्रकार शब्द वस्तु का निर्देश करता
है उसी प्रकार हर वस्तु को भी अपने लिये किसी शब्द की आवश्यकता होती है.
जिस किसी वस्तु की, यहां तक कि अभाव की भी, जो कल्पना की जा सकती है वहां
वस्तु पदार्थ या पद के रूप में गृहीत होता है. नैयायिक, मीमांसक, वैयाकरण,
सांख्य-योग के अनु-~यायियों के साथ, किसी भाषातीत वस्तु को स्वीकार नहीं कर
सकते. उनके लिये यह बात आवश्यक है क्योंकि इन पद्धतियों में भाषा, ज्ञान और
संचार के सन्दर्भों में, वस्तु के अस्तित्व को सिद्ध करने के लिये सबसे अधिक
शक्ति-~शाली माध्यम है. वस्तु क्या है इसका निर्णय भाषा के द्वारा ही संभव
है जो सब प्रकार के पूर्वोक्त सम्बन्धों आदि को बतलाएगी. यहां तक कि किसी
वस्तु को `यह है' के रूप में जानना भी भाषा पर आधारित है, जिसके बिना उक्त
वस्तु की इदंता नहीं बनेगी. अर्थात् बिना भाषा के एक वस्तु को अन्य वस्तुओं
से पृथक करके नहीं जाना जा सकता. अत: पदार्थ होने के नाते वस्तु की इदंता को
किसी अन्य प्रकार से सिद्ध नहीं किया जा सकता. अद्वैत वेदान्त के बारे में
भी भाषा की निर्देशकता लागू होती है. परन्तु वहां एक अन्य विशेष विचारणीय
बात है वस्तु की इदंता को सिद्ध करने में भाषा के योगदान की. तदनुसार दो
प्रकार से इदंता सिद्ध हो सकती है. ब्रह्मा से इतर वस्तुओं का जहां तक
प्रश्न है भाषा का इदंता-सिद्धि के साधन के रूप में प्रयोग उसी प्रकार माना
गया है जैसा ऊपर बतलाया गया है. परन्तु अद्वैत-वेदान्त के अनुसार भाषा ही
इदंता की सिद्धि का एकमात्र साधन नहीं है. शुद्ध चैतन्य, जो सारे सम्बन्धों
से रहित है, भाषा का विषय नहीं हो सकता क्योंकि भाषा तभी कारगर हो सकती है
जब उसके द्वारा निर्देशित वस्तु को अन्य वस्तुओं से सम्बन्धित किया जा सके.
परन्तु जब शुद्ध चैतन्य ब्रह्म ही है तब इदंता आत्मज्ञान में ही प्रगट होगी,
परन्तु आत्मज्ञान में विषय-~विषयी जैसा प्रारम्भिक सम्बन्ध भी नहीं होगा.
अत: निर्देशक रूप में भाषा ब्रह्म के सन्दर्भ में कारगर नहीं हो सकती पर
ब्रह्म की इदंता आत्मज्ञान में प्रस्फूटित होती है. इस प्रकार सभी बौद्धेतर
सम्प्रदायों में अस्तित्व की इदंता को सिद्ध करने के लिये भाषा का वस्तु-
निर्देशक रूप माना गया है. साथ ही हम यह भी पाते हैं कि अद्वैत वेदान्त
जैसे दर्शन में भाषीय इदंता से भिन्न प्रकार की इदंता भी संभव मानी गयी
है. पूर्व परिच्छेद में बतलाये गए मत का अनु-~सरण करते हुए नागार्जुन भाषा
की निर्देशात्मकता का जोरदार खण्डन करते हैं. इस निर्देशात्मकता के विरोध
में उनका मुख्य तर्क यह है कि चूँकि भाषा अपनी अन्तर्निहित गतिशीलता से
नियन्त्रित रहती है अत: निर्देशित वस्तु के साथ उसका कोई सम्बन्ध नहीं
बन सकता. उनके अनुसार भाषीय व्यवहार स्व-नियन्त्रित है क्योंकि भाषा अपने
प्रयोगों को ही आधार मानकर चलती है. एक ओर भाषीय प्रयोग किसी परिस्थिति में
क्या कहना चाहिये इस प्रकार की परम्परा से नियन्त्रित होता है, दूसरी ओर
इसकी संरचना का नियन्त्रण किसी बाह्रा कारण से नहीं बल्कि इसके संरचनागत और
अर्थगत सम्बन्धों से होता है. अनेक विचारों और प्रत्ययों की परीक्षा करते
समय नागार्जुन इन दो बातों का भरपूर प्रयोग करते दिखाई देते है. उदाहरणार्थ,
`यहां एक पुष्प है' इस कथन में एक ही पुष्प के बारे में अनेक शब्दों का
प्रयोग शायद ही उचित हो. इस प्रकार की सारी स्थितियों में प्रदत्त देश और
काल में पुष्प अपने अस्तित्व से पृथक् नहीं है. परन्तु भाषीय प्रयोगों में
वस्तु को उसके अस्तित्व, देश और काल से पृथक किए बिना काम नहीं चल सकता.
इन प्रयोगों से प्राप्त ज्ञान हमारे मन में भ्रम पैदा करता है कि वस्तु अपने
गुणों, सम्बन्धों, गति, सामान्य आदि से अलग है. इस तरह भाषा सन्दर्भ-~विशेष
से हमें दूर ले जाती है जिसका परिणाम होता है विद्यमान वस्तु पर शुद्ध रूप
से भाषीय वस्तु का आरोपण. जहां इस प्रकार का पार्थक्य सम्भव नहीं है वहां
भाषा अपनी ओर से पार्थक्य का निर्माण कर लेती है, जैसे `वन्ध्यापुत्र'
यहां अस्तित्वविहीन पुत्र का वन्ध्या के साथ कोई सम्बन्ध संभव नहीं है,
फिर भी भाषा दोनों में सम्बन्ध की भ्रान्ति उत्पन्न करती है. इस प्रकार
भाषीय कथन तदनुरूप वस्तु के होने को सुनिश्चित नहीं कर सकता. नागार्जुन के
लिये यह एक आवश्यक एवं पर्याप्त आधार है जिसको मानकर वे कहते हैं कि भाषा
और वस्तु में कोई निर्देशात्मक सम्बन्ध नहीं बनता क्योंकि भाषा का व्यवहार
एकान्तत: अपने अन्तर्निहित नियमों, पद्धतियों आदि के अनुरूप ही होता है.
जिस भाषा से नागार्जुन परिचित थे उसका व्यवहार उद्देश्य-विधेय के विभाग
पर निर्भर करता है और यह विभाग सत् के द्रव्य-गुण विभाग से तुलनीय है.
इसलिये किसी भाषीय कथन में विधेय से अलग करके किसी उद्देश्य की बात नहीं
की जा सकती, जिस प्रकार गुणों के बिना कोई द्रव्य ज्ञान का विषय नहीं
बन सकता.इस प्रकार का कृत्रिम विभाजन शुद्ध भाषीय वर्गीकरण के आधार पर
समझा जा सकता है. ये आकारिक सम्बन्ध भाषा की अर्थपरता से जुड़ जाते हैं.
माध्यमिक के अनुसार समग्र भाषीय व्यवहार को आकारगत एवं अर्थगत सम्बन्धों और
उनके वर्गीकरण के आधार पर व्याख्यात किया जा सकता है. वक्ता की वह स्थिति
जिसमें किसी वस्तु का निर्देश करते हुये वह कहता है कि `इस शब्द से इस
अर्थ का बोध हो' भाषा-व्यवहार को अभिव्यक्त नहीं करती. प्रत्यय कही जाने
वाली निर्देश-योग्य कोई वस्तु हमें प्राप्त नहीं है जिसकी खूंटी पर "क'
`ख' का कारण है" इस वाक्य को टिकाया जा सके. यहां इस बात पर भी ध्यान देना
चाहिये कि नागार्जुन अपने दार्शनिक कर्म के दौरान विशद रूप में स्पष्ट कर
देते हैं कि सारे प्रकथन सत्-प्रकथन से भिन्न प्रकार के हैं. उनका बार-बार
कहना कि सत् वस्तु में क्रिया नहीं हो सकती और असत् वस्तु पर क्रिया नहीं
की जा सकती, इसी बात को स्पष्ट करता है. इसी तरह उनका बार-बार कहना है कि
सत् का उत्पादन नहीं हो सकता, असत् भी नहीं उत्पन्न हो सकता, सत् और असत्
के बीच कुछ भी नहीं है जिसको उत्पन्न किया जा सके. नागार्जुन के इस प्रकार
के कथन दिखलाते हैं कि भाषीय प्रयोगों से उत्पन्न वर्गणाओं का भाषा के बाहर
अव-~स्थित अस्तित्व के संसार से कोई सम्बन्ध न तो बन सकता है और न ही इस
प्रकार का सम्बन्ध वांछनीय है. भाषा और तर्कपद्धति यदि हम ऊपर कही गई बातों
को ध्यान में रखें तब सुप्रसिद्ध प्रसड्ग-~तर्कपद्धति की बात अधिक स्पष्ट
हो जाती है. भाषा और तत्त्व के बीच सम्बन्ध न होने के कारण कोई भाषीय कथन
वस्तु की तथता के बारे में प्रामाणिक नहीं हो सकता. अत: भाषीय प्रतिज्ञा
से इतर किसी प्रतिज्ञा को स्वीकार नहीं किया जा सकता. प्रमाण आदि उपस्थापित
करने जैसे प्रयत्न से हमें किसी प्रकार का निर्देश नहीं मिल सकता है. जहां
तक वस्तु के स्वरूप का सम्बन्ध है भाषा किसी के बारे में कुछ भी विश्वसनीय
नहीं बता सकती. सही मानें में तो हर प्रकथन भाषीय प्रकथन ही है और इसका अर्थ
भाषीय सन्दर्भ से पूरी तरह निर्धारित होता है. भाषीय सन्दर्भ से अभिप्राय
है विशेष प्रकार के सिद्धान्त की रचना के लिये विशेष प्रकार की भाषा की
स्वीकृति. `प्रसड्ग' का ठीक यही अर्थ है जो उस मत से नितान्त भिन्न है जिसके
अनुसार भाषीय सन्दर्भ से बाहर की स्थिति में भाषा का व्यवहार होता है--जिसे
`स्वतन्त्रानुमान' कहते हैं. इस स्वतन्त्रानुमान में प्रतिज्ञा भाषीय सन्दर्भ
से स्वतन्त्र होकर रहती है क्योंकि वहां प्रतिज्ञा तत्त्व के क्षेत्र में
प्रवेश करना चाहती है जो भाषा के बन्धनों से स्वतन्त्र है. यही स्वातन्त्रिक
मत कहलाता है. चूंकि नागार्जुन इस प्रकार के भाषा के बारे में स्वातन्त्रिक
मत को नहीं अड्गीकार करते इसलिये उनका यह निश्चित दायित्व बनता है कि वह बताए
कि क्यों किसी सन्दर्भ विशेष में प्रतिज्ञा भाषा के बाहर के संसार के बारे
में कुछ कहने में असमर्थ है. इसी उद्देश्य से उन्होंने चार कोटियों के एक
आकार (चतुष्कोटि) का निर्माण किया. इस आकार में चार सामान्य विकल्पों को इस
प्रकार सजाया गया कि किसी अन्य प्रकार के कथन के लिये कोई अवसर ही न हो.
ये चार विकल्प हैं--`अस्ति', `नास्ति', `अस्ति च नास्ति च', और `न अस्ति न
च नास्ति'. ये उद्देश्य-विधेय आकार वाली भाषा के व्यवहार को देखकर बनाए गए
हैं. हम देख सकते हैं कि इनमें से प्रत्येक कथन में अस्तित्व को विधेय माना
गया है पर जिसके ये विधेय है वह इन विधेयों से बाहर है. अत: इन सभी चारों
कथनों में उद्देश्य वही रहता है पर यह चार परस्पर परिहारी कथनों से जुड़
सकता है. इसी-~लिये एक समय में एक से अधिक कथन को स्वीकार नहीं किया जा सकता.
यदि चार भिन्न-भिन्न दार्शनिक एक ही उद्देश्य के बारे में इनमें से एक-एक
को स्वीकार करें तब उनके कथनों को साथ रखकर आसानी से देखा जा सकता है कि वे
एक ही उद्देश्य की चार अलग प्रकार से व्याख्या कर रहे है. वस्तु वही है अत:
उसका एक से अधिक विधेय हो ही नहीं सकता, जो उसके स्वभाव या इदंता को यथार्थ
रूप में बतला सके. ये चारों कथन, जैसा कि स्पष्ट है, एक दूसरे को खण्डित कर
देंगे क्योंकि उनमें से एक ही इदंता को बतलाएगा, शेष नहीं. साथ ही जब कोई
कथन किया जाता है तब अन्य प्रकार के कथनों की संभावना को अस्वीकार नहीं
किया जा सकता. इस प्रकार उनमें से हर कथन ठीक होगा और उनमें से किसी के
साथ प्राथमिकता देने का व्यवहार नहीं हो सकता. वह तर्कशास्त्र जो चारों
में से किसी विशेष कथन को आधार मानता है कुछ भी सिद्ध करने में बुरी तरह
असफल होगा. तर्कशास्त्र की उतनी पद्धतियां संभव होंगी जितने प्रकार के कथन
होंगे. एक ही सन्दर्भ में एकान्त रूप से प्रसक्त तर्कशास्त्र यद्यपि अधिक
उपयुक्त होगा पर शिक्षक का कार्य सभी संभव मतों की परीक्षा करना होता
है अत: वह एक प्रकार की तर्कपद्धति को अपनाकर दूसरे प्रकार के कथनों की
समीक्षा ठीक प्रकार से नहीं कर पाएगा. अत: चतुष्कोटि के आकार के आधार पर
भाषा के व्यवहार की पोल खुल जाती है और उसका विश्लेषण भी हो जाता है. इससे
यह स्पष्ट हो जाता है कि भाषा और उसपर आधारित तर्कपद्धति निष्फल साधन हैं
जहां तक वस्तु के स्वभाव का प्रश्न है. प्रतिज्ञा की स्वीकृति और दूसरे
द्वारा की गई प्रतिज्ञा के उद्धरण में भेद है. दूसरी स्थिति में उद्धरण
करने वाला व्यइत इसकी सत्यता के मूल्य के प्रति समर्पित नहीं होता.
उसको उक्त प्रतिज्ञा का उपपादन या उसका रक्षण करने की भी आवश्यकता नहीं
होती. पर वह उसका विश्लेषण करने और उसकी परीक्षा करने के लिए स्वतन्त्र है.
