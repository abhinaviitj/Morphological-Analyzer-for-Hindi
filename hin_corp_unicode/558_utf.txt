<ळिटेरटुरे><ःउमोउर्><ंउड्ररक्हस><शुनो भ्हइ शड्हो><१९८६><खिटब्ग्हर्><ढेल्हि><२४-३१><२०००><ंउड्ररक्स्हस-शुनो भ्हइ शड्हो-ःउ-औ>

+ लोग अब तक कुर्सी के लिए छीनझपट करते रहे हैं. उन्हें मालूम नहीं है कि अगर
कुर्सी किसी को मिल भी जाये तो कोई लाभ नहीं होगा. कुर्सी तो आजकल एक चपरासी को
भी मिल जाती है. असली उपलब्धि कुर्सी नहीं,मेज होती है. फाइल और फैसले से लेकर
सम्पादन और समालोचन तक किसी भी महत्वपूर्ण काम के लिए मेज काम आती है. सामने
मेज न हो तो अध्यक्षता ऐसी लगती है, जैसे वह अध्यक्षता न होकर मुनीमी हो. भाषण
देने के लिए मेज पर कमर टिकाना भाव-भंगिमा को प्रभावशाली बनाता है.
खैर, क्षितिज की ओर देखते हुए नामवर बोले-'लुकाच ने कहा था कि सर्वहारा साहित्य
सानेट पद्धति में लिखा जायेगा.'
मैं अचकचा गया. मैंने कहा-लेकिन बन्धु,मुझे लुकाची सानेट साहित्य के बारे में
नहीं, सांप की तुलना में आपके सपने में आने की व्यर्थता के बारे में उत्तर
चाहिए. आपने सही उत्तर न दिया तो बीवी से तंग होकर मुझे झूठ बोलने की आदत डालनी
पड़ेगी यानी मैं आपको देखकर भी कहूंगा मैंने सांप देखा, ताकि बीवी को मोटर की
उम्मीद तो बने.
नामवर मुस्कराये-"सांप पर एक कवि ने कविता लिखी है, लेकिन वह मुक्तिबोध की छाया
भी नहीं है."
"लेकिन मेरा प्रश्न सपने के बारे में है." मैंने कहा.
"हूं"...इधर-उधर कहीं पीक थूकने की उचित जगह न पाकर नामवर ने होंठ गोल करके
चेहरा ऊपर कर लिया और बोले, "साहित्य की सृजनात्मकता का निर्णय प्रतिबद्धता से
एकांत होकर नहीं होना चाहिए."
मैंने चिढ़कर आखिर चीखते हुए कहा-"लेकिन आप मेरे सवाल का सीधे जवाब क्यों नहीं
देते ?"
"मैं नामवर हूं."...सहसा उन्होंने कहा और घबराकर मेरी आंखें फिर खुल गयीं.
धुंधदूतम्
इधर मेरे हाथ कालिदास की एक दुर्लभ पाण्डुलिपि आ गई. आप तो जानते ही हैं कि
महाकवि कालिदास राजाधिराज विक्रमादित्य के दरबार के एक बड़े ओहदेदार हो गए थे.
हो सकता है अपने हस्ताक्षरों से राजा के लिए वोट की सिफारिश करने विज्ञापन भी
अखबारों में छपाते रहे हों.
खैर यह विषयान्तर है. मैं कालिदास की दुर्लभ पाण्डुलिपि की बात कर रहा था.
पाण्डुलिपि अंत:साक्ष्य के अनुसार मेघदूतम् के बाद की लगती है. इसका शीर्षक है
धुन्धदूतम्. यह एक अद्भुत ग्रन्थ है जिससे तत्कालीन सामाजिक स्थिति पर अच्छा
प्रकाश पड़ता है.
ठीक मेघदूतम् की तर्ज़ पर इसका भी पहला श्लोक लिखा गया
है-कश्चित्पार्टीविरहगुरूणा स्वाधिकारात्प्रमत्त:-अर्थात् अपने किये से पार्टी
के बड़ों को नाराज करके एक नेता पार्टी से निकाल दिया गया और तब वह कुर्सी के
विरह से पीड़ित संसद् भवन के इर्द-गिर्द चक्कर काटने लगा.
सत्ता से बिछुड़े उस नेता के कृशकाय हो जाने पर उसका सुथना चौड़ा-चौड़ा लगने
लगा और कुर्ता तोंद कम हो जाने पर पेटीकोट की तरह हो आया.
तभी पूस के महीने की एक रात भयंकर धुंध छा गई और कुहरे के उस घटाटोप को देखकर
उधार पी गई चाय की किंचित् गरमाहट वक्ष में समेटे वह सोचने लगा-दिग्-दिगन्त
में फैली इस राजनीतिक धुंध में कैसी होगी प्राणप्रिया कुर्सी, कौन अब उस पर
इतने प्यार से बैठता होगा ? हो सकता है कोई बहुत ही मोटा बैठ गया हो नेता और
कुर्सी कराही हो. उस नेता ने सोचा-क्यों न मैं इस कुहरे के द्वारा भेज दूं अपना
सन्देश ? यह सोचकर उसने कुहरे को सम्बोधित किया: हे कुहरे, तुम तापतप्तों के
त्राता और मुसीबत के मारों के छाता हो. मैं पार्टी हाई-~कमान के कोप का भाजन
हूं. मेरा सन्देश तुम उन तक न सही अरूण नेहरू तक पहुचां दो. अब सुनो मैं बताता
हूं कहां तुम्हें जाना है-गन्तव्या ते वसतिदिल्लीनाम एमपीश्वराणां-एम. पि. यों
की बस्ती दिल्ली तुम्हें जाना है. उधर जब तुम चलोगे तो टोपी को माथे पर तनिक
ऊंची करके आश्वासन की प्रतीक्षा में टहलते अनेक उपनेतागण चकित होकर देखेंगे और
याद करेंगे वे दिन जब सर्दी में ठिठुरते सड़क पर टहलने के बजाय वे बिजली की
अंगीठी से सिकते हुए गाव तकियों की टेक लगाकर उच्छ्वास भरे स्वर में कहते
थे-देश में बड़ी-बड़ी समस्याओं को हमें हल करना है.
चुनाव की हवा बह रही है और बाईं ओर से समाजवाद का पपीहा पुकार रहा है. हे पूस
के कुहरे, मेरी प्रिया पत्नी लौ लगाए गिन रही होगी मेरे दुबारा पार्टी में
लौटने और कुर्सी पर पधारने के दिन. हे पूस के प्रिय कुहरे, सड़कों, मकानों और
पेड़ों पर तुम्हारे छा जाने के बाद सब कुछ इस तरह भीगा-भीगा लगता है जैसे हाई
कमाण्ड का अनुकूल बयान सुन कर असन्तुष्ट गुट द्रवित हो रहा हो.
आओ मैं अब बता दूं तुम्हें वह राह जिधर से जाने में तुम्हें आसानी होगी. बाद
में मेरा सन्देश भी ले लेना और भली प्रकार हाई कमान तक पहुंचा देना.
हाल में ही नए सिरे से डामर डालकर तैयार की लेकिन फिर भी पग-पग पर गढ़ों और
खाइयों से भरी सड़क को थोड़ी और कठिन बनाते हुए तुम उन ट्रकों की पीठ पर थोड़ी
देर बैठना जिन पर गेहूं के बोरे लादकर भीतर अफ़ीम छुपाई गई है और जिनके
ड्राइवरों की बगल में मुफ्त यात्रा के लोभी पुलिस के जवान बैठे मिलते हैं.
उस सड़क पर आगे बढ़ते हुए रास्ते में पड़ेगा एक झील के किनारे बना हुआ आरामदायक
रेस्ट हाउस. वहां तुम अवश्य थोड़ी देर ठहरना. तुम्हारा मनोरंजन होगा जब तुम
देखोगे उस रेस्ट हाउस के अलग-अलग कक्षों में ठहरे हुए कुछ महत्वपूर्ण नेता
जिनमें से कोई एक दल छोड़कर आया होगा और घोषित कर रहा होगा कि उसे
घर याद आ गया है या कोई कह रहा होगा कि वह बीमार हो गया है और तब तक
बीमार रहेगा जब तक उसे कुर्सी न मिल जाय. इस तरह भांति-भांति के नरपुंगवों के
दर्शन करते हुए तुम आगे बढ़ लेना.
आगे बढ़ोगे तो तुम्हें नज़र आएगी एक नदी और उस पर बना हुआ पुल. किन्तु तुम पुल
पर होकर नदी मत पार करना क्योंकि पुल वहां होगा नहीं. दरअसल वह एक ऐसा पुल है
जिसके बनने के बाद नदी तो ज्यों की त्यों रहती है पर निर्माण मन्त्री और
इंजीनियरों की सुन्दर कोठियां बन जाती हैं. हां, कागज पर बने उस पुलवाली नदी की
बाढ़ से गांवों को बचाने के लिए जो तटबन्ध बने हैं वे तुम अवश्य देखना क्योंकि
सरकारी रपट के मुताबिक उन्हें बकरियां चर गई और अगले वर्ष नया इंजीनियर उन्हें
दुबारा बनवाएगा.-या चरेगा.
नदी के उस पार एक कूड़ाघर सा तुम्हें दिखेगा. मित्र, तुम इसे कूड़ा-~घर ही न समझ
बैठना. यह वहां का एक अस्पताल है जिसमें दवाएं कम मर्ज ज्यादा बैठते हैं और
डाक्टर चीर-फाड़ करके एपेण्डिक्स तो निकाल देते हैं लेकिन अपने जूते मरीज के
पेट के अन्दर सिल देते हैं.
अस्पताल से उत्तर की ओर नगरपालिका के दस्तावेजों के मुताबिक जो सड़क जाती है
अगर वह इत्तफाक से वहां हो तो उसके किनारे जहां बहुत अधिक लोग मूंगफलियां खाते
शोभायमान हो रहे हों, बस जान लेना वही सचिवालय है. यहां पुराना से पुराना अचार
तुम देख सकते हो जो भांति-भांति की समस्याओं के मसाले से लिपटी फाइलों से डाला
जाता है. बल्कि तुम इसे अचार म्यूजियम भी कह सकते हो.
तुम इसके गलियारों में थोड़ा सा टहल लेना पर भूलकर भी किसी कमरे में मत प्रवेश
कर जाना. वीणारूपी मेज पर टांग रखकर सोया हुआ जो अधिकारी खुर्राटे भरता हुआ
दिखाई देगा वह किसी लाइसेन्सधारक के हाथ में थमे मोटे लिफाफे का सपना देख रहा
होगा. हां, अपने भीतरी कक्ष में टेण्डर स्वीकृता नायिका के उन्नत उरोजों पर
टोपी रखकर सोए मन्त्री को धीरे से सहला कर अवश्य जगा देना क्योंकि अधिक सोते
रहने पर सदाचार समिति के सम्मेलन के उद्घाटन में देर हो जायेगी.
तुम थोड़ा सा और आगे बढ़ोगे तो चौड़ी-चौड़ी सड़कों के किनारे बने उत्तम बंगलों
की कतारें शुरू हो जाएंगी जिनके सुन्दर सजे लानों पर होंगे उन महापुरूषों के
पगचिन्ह जिन्होंने मोटे उदर में अनायास भर गए घृतमिश्रित पदार्थ पचाने के लिए
टहलते हुए इस चिन्ता में क्षण काटे होंगे कि गरीबी की रेखा अब कहां होगी. गरीबी
की रेखा की उनकी इस चिन्ता को तुम अपनी सहानुभूति देना क्योंकि वे भूल से गरीबी
की रेखा को फिल्मों की रेखा समझ बैठे हैं.
हां, तुम उस बंगले के लान पर थोड़ी देर ठहरना जहां खड़ी मोटर पर अचकन के बटन
ऊपर-नीचे बन्द करके घबराया हुआ उपमन्त्री फुर्ती के साथ चढ़ रहा है क्योंकि उसे
राजीव गांधी ने बुलाया है और वह नहीं जानता कि वापस लौटकर वह राज्यमन्त्री बन
चुका होगा या बर्खास्त हो चुका होगा. इस शीत काल में भी उसके माथे पर झलकते
पसीने को शीतल कर देना और आगे चल पड़ना.
तुम्हें सावधान कर दूं, उस मनोरंजन स्थली से दूर रहना जिसमें विरोधी दलों के
नेता वास करते हैं और तरह-तरह के बयान जारी करते हुए शोभायमान रहते हैं. वे
मन्दिर के उन पुजारियों की तरह हैं जिनका ध्यान पूजा की अपेक्षा चढ़ावे पर रहता
है. इस बस्ती की छटा तुम उस चकले सी समझो जिसमें वास करने वाली सुन्दरियां (अगर
तुम उन्हें सुन्दरियां कहो) दिन भर या तो सोती हैं या गालियां बकती हैं किन्तु
चुनाव का वक्त आने पर सजधज कर इस तरह लुभावनी अदा दिखाती हैं गोया सारा सुख
उन्हीं की कोठरी में हो. ऐसे समय वे आपस में सुखद समझौते कर लेती हैं और सारी
गली गालियों के बजाय संगीत से गूंजने लगती हैं.
फिर मिलेगी तुम्हें एक ऐसी अट्टालिका जिसके हर झरोखे पर लगी होगी एक-एक नसेनी.
कहीं-कहीं सेंध भी कटी हुई या कटती हुई दिखेगी. हर नसेनी या सेंध पर मिलेगा
तुम्हें किताबों के पोथे लटकाए एक-एक लेखक. इनसे जरा बचकर रहना क्योंकि ये सब
होंगे एक से एक क्रान्ति-~कारी, व्यवस्था विरोधी और जनवादी प्रधानमन्त्री की ओर
मुंह बाए, पुरस्कार की झोली फैलाए मोटी-मोटी सरकारी-गैरसरकारी नौकरियों पर सवार
किन्तु सींग मारने को तत्पर. बड़े-बड़े लोग यहां भरते मिलेंगे पानी, इन्हें कुछ
न कहना, बस चुप रहना.
वो देखो उधर भाग चला जा रहा है पत्रकार, हे प्रभो, कितनी जल्दी में है . निदेशक
का भण्डाफोड़ करके जिस उपनिदेशक का भविष्य बनाया है उसके साथ बीतनी है यह शाम.
बाद में एक अदद दूतावास और एक मन्त्री के यहां भी पहुंचना है वक्त से. ऐसे समय
में धुन्ध को गहरी करके तुम दूसरों से छुपा देना उसका चेहरा और आगे बढ़ जाना.
यहां से आगे बढ़ते ही तुमको मिलेगा एक ऐसा क्षेत्र जिस पर साफ-~सुथरी सड़कें
बिछी इस तरह दिखेंगी जैसे ऐरावत हाथी के शरीर पर किसी ने टेप चिपका दिए हों. इन
सड़कों पर विविध दिशाओं से आते हुए मिलेंगे तुम्हें कुछ लंगोटधारी जो हाथ में
ईंट के टुकड़े लिए सड़क पर लेट-लेट कर रास्ता नाप रहे होंगे.
तुम धोखे से इन्हें हनुमद्भक्त न समझ लेना. ये अपने गर्म कपड़े घर पर छोड़ आए
हैं और रोमों में घुसने वाली शीत का सामना करते हुए दांत बजाते, लंगोटा इसलिए
लगाए हैं कि जहां इन्हें जाना है वहां गरीबी दूर की जाती है और मोटा कोट पहन
लेने पर इनकी अपनी गरीबी दूर होने से रह जाएगी. इन विभूतियों ने हाथ में ईंट
के जो टुकड़े ले रखे हैं वे कई काम आते हैं यानी इनसे वे रास्ता तो नापते ही
हैं मौका पड़ने पर आगे बढ़ने को प्रयत्नशील व्यक्ति का सिर भी फोड़ सकते हैं.
ये जहां जा रहे हैं वहां दर्शनार्थियों-प्रार्थियों के इसी तरह लेटकर जाने की
परम्परा है.
ओ पाले के शीतल कणों से विभूषित कुहरे, भले ही नियम से लेट चलने वाली
रेलगाड़ियां तुम्हारे कारण और लेट हो जाएं और हवाई जहाज़ पालम पर उतरने के बजाय
सान्ताक्रुज पर जा खड़ा हो, तुम लेट मत होना. इन तीर्थ-यात्रियों को लांघते हुए
वहां जा पहुंचना जहां पार्टी नेता की प्रतीक्षा में चतुर्थ श्रेणी कर्मचारी चाय
जल्दी घूंट रहा होगा और कार्यकर्तागण उपनेताओं का यात्रा भत्ता और मोटा करने की
जुगत लड़ा रहे होंगे.
यहां कुछ उपनेता एक दूसरे को सन्देह से घूरते हुए चौकन्ने होकर देश के बजाय
मौसम की बात कर रहे होंगे और कुछ अपनी जेब में दूसरे नेताओं के ऐसे कारनामों
वाले दस्तावेज रखे होंगे जिन्हें वे चुपके से अखबार वाले को थमाने के चक्कर में
होंगे. इन दस्तावेज़ों को तुम बिल्कुल मत देखना. बस चुपचाप उस क्षण की
प्रतीक्षा करना जब पार्टी नेता की मोटर की आहट बाहर सुनाई पड़े.
वहां के वातावरण में अचानक एक भगदड़ सी मच जाएगी और उठकर खड़े हो गए महत्वपूर्ण
तथा समझदार नेता हौलू से लगने लगेंगे. इस वातावरण मे जिस महिमामण्डित नेता का
प्रवेश होगा उसके चरण तुम धरती पर लेटकर छूना और मेरी ओर से इस प्रकार निवेदन
करना-
हे दिव्यात्मा आपके सेवक ने आपके चरणों में इसी तरह लोट लगाते हुए कहा है कि इस
अकिंचन में कोई गुण नहीं है, यह अत्यन्त छुद्र और दुष्टात्मा है, पापी और कलंकी
है. अपनी दुष्टताओं और भूलों के लिए बारम्बार क्षमायाचना करता हुआ यह निवेदन
करता है कि इसे एक बार पार्टी में पुन:प्रवेश देकर मन्त्रिपद देने की कृपा करें
और विश्वास करें कि प्रार्थी शपथ लेकर कहता है वह कभी अपनी अक्ल का इस्तेमाल
नहीं करेगा, सदा आपकी शक्ल अपने हृत्पिण्ड में टांगे रहेगा.
