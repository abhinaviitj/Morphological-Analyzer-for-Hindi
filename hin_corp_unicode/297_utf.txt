<शोचिअल् श्चिएन्चे><ऐडुचटिओन्><श्हिव् खुमर् श्हर्म><आअप्के भच्च्हे ंएरिट् खइसे फ्रप्ट् ख्.><१९८६><फुस्टक् शडन्><ऊडइ फुर्><८० टो ८७><२३००><श्हिव् आअप्के भच्च्हे ंएरिट् खइसे फ्.>

आत्मविश्वास
महान कार्यों के लिए पहली जरूरत है आत्मविश्वास.
--सँमुअल जानसन
अभिभावकों द्वारा आत्मविश्वास जाग्रत करने के दायित्व को जिन्होंने
उजागर किया वे संख्यात्मक दृष्टि से छठे स्थान पर हैं. इस वर्ग के
व्यवहार को प्रतिभाषित करने में भागीदारी ४ छात्र और १ छात्रा की रही है.
इनकी कुल संख्या ८ प्रतिशत है.
श्री अनिल कुमार जैन कहता है, `मेरे पिता का योगदान का सर्वाधिक था क्यों
कि उन्होंने मुझे इतना आत्मविश्वास प्रदान किया कि मैं अपना उद्देश्य
(मंजिल) पूरा कर सकूँ. न जाने क्यों उन्हें शुरू से ही दृढ़विश्वास था
कि मैं अवश्य ही मेरिट में स्थान प्राप्त करूँगा.'
श्री राजिव बटरा का कथन है, `मेरे अभिभावकों का योगदान सबसे अधिक लगा. कई
बार हताश होने पर भी मुझे यही कहा कि मैं मेरिट ला सकता हूँ.'
कु. ज्योतिसिंह की अभिव्यक्ति है, `अभिभावकों का बहुत बड़ा योगदान रहा
है,' पेपर बहुत अच्छा न होने पर या परीक्षा से पूर्व "नर्वस" होने पर
अभिभावकों ने ही हिम्मत बंधाई.'
श्री संजीव जैन ने कहा है, `जब तक विद्याध्ययन में अभिभावकों का सहयोग
नहीं मिलेगा, विद्यार्थी समुचित प्रकार से विद्याध्ययन नहीं कर सकेगा.
हमें किसी कार्य में सफलता मिलती है तो वे हमें हतात्साह नहीं करते अपितु
अधिक परिश्रम करने का सुझाव देते. उनके प्रयास और सहयोग का ही फल है कि
मैं यह आंशिक सफलता (दसवां स्थान) प्राप्त कर सका.'
श्री अतुल माथुर का विचार है, '.....माता पिता ने हमेशा यह समझाया कि जब
कोई दूसरा बच्चा अच्छे नम्बर ला सकता है तो तुम भी अच्छे नम्बर ला सकते
हो अगर सच्चे मन से मेहनत करो. मैंने भी देखा कि मेहनत करने से अच्छे
नम्बर आते हैं और इसी उत्साह में मेरा लक्ष्य हमेशा सबसे अधिक नम्बर लाने
का रहा.'
इन छात्र-छात्राओं ने आत्मविश्वास के कई आयामों की ओर ध्यान आकर्षित
किया है. कार्य कोई भी करना हो, करने वाला यह तो माने कि मैं इसे कर सकता
हूं. वह यह भी मान सकता है कि इसे मैं अवश्य कर लूंगा. वह यह भी विचार
सकता है कि और कोई कर सके, न कर सके, परन्तु मैं तो अवश्य कर सकता हूँ.
उसमें इतना विश्वास भी हो सकता है कि मैं इस कार्य को सबसे अच्छा कर
सकता हूँ. ये आत्मविश्वास के नाना स्तर हैं. किसी में आत्मविश्वास कम
होता है. किसी में ज्यादा और किसी में ज्यादा और किसी में बहुत ज्यादा.
आत्मविश्वास के पीछे बल, बुद्धि, विवेक और सूझबूझ जरूरी होते हैं. कार्य
करने वाला जाने कि मुझमें अमुक कार्य करने की शक्ति है. उसको करने के लिए
मुझमें आवश्यक बुद्धि, विवेक और सूझबूझ है. मैं इसे करने की दृष्टि से
समर्थवान हूँ. ऐसी स्थिति में उसके आत्मविश्वास का स्वरूप वास्तविक बन
जाता है. परन्तु अनेक ऐसे अवसर आते हैं जब व्यक्ति स्वयं की शक्ति,
बुद्धि, विवेक, सूझबूझ और सामर्थ्य से अनभिज्ञ होता है. तब उसे स्मरण
कराने की आवश्यकता होती है. इस कार्य का सम्पादन कोई वयोवृद्ध कर सकता
है. इसे वह ज्यादा कर सकता है जिसने उस क आर्य को खुद किया हो. सीता की
खोज करने के लिए समुद्र पार जाना था. वानरों की टोली समुद्र के किनारे तक
तो जा पहुँची परन्तु समुद्र पार लंका में पहुँचना था. प्रश्न था--कौन इस
कार्य को करे? ऐसे अवसर पर जामवन्त ने कहा--मैं अब बूढ़ा हो चुका हूँ.
जवानी में मैंने ऐसे काम खूब किये है. अगंद ने कहा--मैं छलांग मार कर पार
तो पहुँच सकता हूँ. परन्तु लौटते समय के लिये ह्रदय में कुछ सन्देह है.
तब जामवन्त ने हनुमानजी को सम्बोधित कर के कहा--हनुमान! सुनो, तुम चुप
क्यों बैठे हो? तुम बल में पवन के समान हो. तुम बुद्धि, विवेक और विज्ञान
की खान हो. जगत् में कौनसा ऐसा कार्य है जो तुमसे न हो सके'.
यह सुनते ही हनुमानजी अत्यन्त विशालकाय हो गये. उन्होंने बार-बार सिंहनाद
किया. उन्होंने कहा--मैं इस खारे समुद्र को खेल में ही लांघ सकता हूँ.
उपर्युक्त उदाहरण की तरह अनेक अन्य उदाहरण भी दिये जा सकते हैं. परन्तु
हनुमानजी का यह उदाहरण शुद्ध सेवा का उदाहरण है, इसलिए स्तुत्य है.
अभिभावक भी अपने बालक-बालिकाओं में आत्मविश्वास जाग्रत करने के नाना
तरीके अपनाते हैं. आत्मविश्वास जाग्रत करने की आव-~श्यकता भी
भिन्न-भिन्न स्थितियों में पैदा होती है. स्थितियों की भिन्नता तरीकों
में सहज ही भिन्नता पैदा कर देती है. परन्तु आत्मविश्वास कब पैदा किया
जावे? इस प्रश्न का एक सरल उत्तर है--जब भी किसी को इसकी आवश्यकता हो.
दूसरा प्रश्न तत्काल उठता है. किसी को आत्मविश्वास की कब आवश्यकता होती
है? इस प्रश्न का उत्तर भी सरल है--जब किसी को लगे कि मेरे सामने जिस
काम को करने की चुनौती है, उसके अनुरूप बल, बुद्धि, विवेक और सूझबूझ
मुझमें नहीं है. ऐसा अनुभव काम को शुरू करने के पूर्व हो सकता है.
छात्र-छात्राओं को अपने प्रयत्न का अपेक्षित फल न मिलने पर भी या कम
मिलने पर हो सकता है. कभी पढ़ते-पढ़ते थक जाने पर ऐसा अनुभव होता है. तो
कभी शक्ति से काम करते रहने पर भी करणीय कार्य बहुत ज्यादा होने पर
आत्म-~विश्वास काफूर होने लगता है. ऐसी स्थिति में अभिभावक की भूमिका
महत्वपूर्ण बन जाती है. इस भूमिका को कोई भी--(माता, पिता, बड़ा भाई,
बहिन या जो भी उस स्थिति में हो) निभा सकता है. सामान्य बालक या बालिका
का आत्मविश्वास जगाकर उसको अत्यन्त शक्ति सम्पन्न बना सकता है. यों
उसमें ऐसे बल-बुद्धि का जागरण कर सकता है कि वह अपने उद्देश्य को
खेल-ही-खेल में प्राप्त करले.
इस चर्चा के पश्चात् छात्र-छात्राओं की ऊपर अंकित अभिव्यक्तियों के आधार
पर आत्मविश्वास जाग्रत करने के आयामों को हम सारिणी-~बद्ध कर सकते हैं.
वे आयाम हैं:--
-- अध्ययन प्रारम्भ के समय से ही आत्मविश्वास विकसित करना कि मेरिट में
निश्चित ही स्थान प्राप्त होगा,
-- हताश होने पर आत्मविश्वास पैदा करना कि तुम `मेरिट' ला सकते हो,
-- परीक्षा के पूर्व या पेपर बहुत अच्छा न होने पर `नर्वस' होने की
स्थिति में आत्मविश्वास जाग्रत करना,
-- असफलता पर हतोत्साहित न करके, वांछित दिशा में अधिक परिश्रम करने का
सुझाव देकर आत्मविश्वास पैदा करना,
-- अधिक अच्छे नम्बर ला रहे छात्रों का उदाहरण प्रस्तुत करके सच्चे मन से
मेहनत करने एवं सबसे अधिक नम्बर लाने का आत्मविश्वास पैदा करना.
उपर्युक्त आयामों में अध्ययन प्रारम्भ से लेकर, अध्ययन करने के अवसर,
प्रयत्न में हताश होने की स्थिति, परीक्षा के पूर्व या परीक्षा के दिनों
में `नर्वस' होने की अवसथा का समावेश हुआ है. एक विद्यार्थी के लिए
आत्मविश्वास जाग्रत करने के लिए ये अवसर संभव है. इन आयामों में अधिक
अच्छे नम्बर ला रहे छात्रों का उदाहरण देना, आत्मविश्वास पैदा करने का
एक तरीका हो सकता है. ऐसे अन्य तरीके भी हो सकते हैं. परन्तु कोई-कोई ऐसा
विद्यार्थी भी होता है जो सामान्य स्थितियों में तो अपनी प्रतिभा
प्रदर्शित करता है, अपने साथियों का मार्गदर्शन भी करता है. परन्तु
परीक्षा कक्ष में ज्यों ही बोर्ड-परीक्षा-प्रश्न पत्र सामने आता है,
`नर्वस' हो जाता है. याद की हुई बातें भूल जाता है. परीक्षा में असफल
होता है. बार-बार असफल होता है. अब तक हमने उन स्थितियों पर चर्चा की है
जिनमें अभिभावक और छात्र आमने-सामने रहते हैं. परन्तु परीक्षा-कक्ष में
ऐसा सम्भव नहीं है. इस स्थिति में आत्मविश्वास कैसे पैदा किया जावे? यह
भी एक प्रश्न है.
ऐसी स्थिति में आत्मविश्वास जाग्रत करने का एक उदाहरण प्रस्तुत किया जा
सकता है. यह उदाहरण शिक्षक से सम्बन्धित है. परन्तु जो मार्ग अपनाया गया
वह इतना सरल है कि अभिभावक भी अपना सकते हैं.
एक गुरूजी कतिपय छात्रों को अपने आश्रम में पढ़ाते थे. उनका एक छात्र
बोर्ड-परीक्षा में बार-बार फेल होता. फेल होने का कारण मात्र परीक्षा
कक्ष में उसका `नर्वस' हो जाना था. अन्यथा हर दृष्टि से वह छात्र सफल
होने योग्य था. जब वह दो बार सैकण्डरी परीक्षा में अनुतीर्ण रहा तो उसके
अभिभावकों ने उसे तीसरी बार परीक्षा में बैठाने का निर्णय किया. गुरूजी
को भी यह निर्णय बतला दिया गया. गुरूजी के सामने यह चुनौती थी कि
परीक्षा-कक्ष में छात्र का आत्मविश्वास किस प्रकार बनाया रखा जावे.
परन्तु यह भी बाद की बात थी, गुरूजी ने अभिभावकों को इस बात के लिए राजी
किया कि वे छात्र को एक अवसर और दें. छात्र ने पढ़ना जारी रखा. आखिर
बोर्ड परीक्षा प्रारम्भ होने का समय भी आ पहुँचा. परीक्षा प्रारंभ होने
की पूर्व संध्या को छात्र ने गुरूजी से पूछा, `गुरूजी मेरा इस बार क्या
होगा?' गुरूजी ने कहा, `चिंता मत करो. तुमने बहुत अच्छी तैयारी की है. कल
परीक्षा-केन्द्र पर जाने के एक घंटा पूर्व तुम यहाँ आना. मैं तुमको
बतलाऊँगा कि इस बार क्या होगा.' छात्र घर चला गया. दूसरे दिन: वह गुरूजी
के आश्रम में पहुँचा. वह देखता है कि गुरूजी परम प् रसन्नता से उसका
इन्तजार कर रहे हैं. उसके आने पर गुरूजी कहने लगे, `मैं रात्रि को
तुम्हारा प्रश्न तकिये के नीचे रखकर सो गया. सवेरे ३-४ बजे के मध्य मैंने
एक सपना देखा. मैं देखता हूँ कि ऊंट मेरा पीछा कर रहा है. मैं तेजी से
भागा जा रहा हूं और ऊँट मेरे पीछे दौड़ा चला आ रहा है. मैं जहां भी गया
ऊँट मेरे पीछे. मैं पर्वत पर चढ़ा. घाटी में उतरा. घने जंगल में घुसा. सब
जगह ऊँट मेरा पीछा करता गया. ज्योंही जंगल से बाहर आया, मैंने सुना, इधर
भाग आओ. एक व्यक्ति दूर खड़ा था. मैं वहां जा पहुँचा. वह व्यक्ति ऊँट पर
तेजी से झपटा. उसकी गर्दन पर जा चढ़ा. उसने ऊँट की नाक में नकेल डालदी.
ऊँट खड़ा हो गया. उस व्यक्ति ने मुझसे कहा--डरो नहीं! ऊँट मेरे नियन्त्रण
में है. उसने मुझे भी ऊँट पर खींच लिया. अब हम दोनों ऊँट पर सवार थे.
मुझे तसल्ली हुई. मैंने देखा कि ऊंट की नाक में नकेल डालने वाला, और कोई
नहीं, तू ही था. अब इस सपने का मतलब समझ ले. बोर्ड परीक्षा तो ऊँट थी.
मुझे भी तेरी तरह, तेरे लिए, उससे भय था. परन्तु ऊँट के तूने नकेल डाल
दी. मैं भी उस पर सवार हो लिया. अब मुझे कोई भय नहीं. जा परीक्षा दे. तू
पास हो चुका.'
छात्र खुशी-खुशी परीक्षा देने चला गया. उसका आत्मविश्वास कायम हो गया.
वह अव निर्भय होकर परीक्षा देने लगा. परीक्षा में बहुत अच्छे अंक प्राप्त
करके, वह सफल हुआ.
कैसी भी स्थिति क्यों न हो, छात्र में आत्मविश्वास जाग्रत करना जरूरी
होता है. इस वर्ग के अभिभावकों को `आत्मविश्वास जाग्रत करने वाले
अभिभावक' कहा जाना उपयुक्त लगता है.
इस वर्ग का विशेषता यह है कि इसमें सभी छात्र-छात्राएं विज्ञान वर्ग के
हैं. `मेरिट' क्रम की दृष्टि से इसमें क्रम संख्या चार से दस तक के
छात्रों को स्थान प्राप्त हुआ है. एक छात्रा का स्थान द्वितीय भी है.
परन्तु वह स्थान छात्राओं के वर्ग में है.
इस वर्ग के अभिभावकों में जातिगत दृष्टि से वैश्य और क्षत्रियों को
स्थान प्राप्त हुआ है परन्तु ये सभी नौकरपेशा लोग हैं. इनमें एक कॉलेजी
शिक्षक है. इन अभिभावकों की वार्षिक आय ६००० रू. से २०००० रू. तक है.
औसतन कहा जा सकता है कि इन परिवारों की वार्षिक आय १३००० रू. है.
इन छात्र-छात्राओं में तीन अ-सरकारी विद्यालयों के हैं, और शेष दो सरकारी
विद्यालयों के हैं. परन्तु ये सभी विद्यालय जिला मुख्यालयों पर स्थित
हैं.
संक्षेप में कहा जा सकता है कि आत्मविश्वास जाग्रत करने में अहम भूमिका
वे अभिभावक ही निभा सकते हैं जो खुद उन सारी स्थितियों से गुजर चुके हों
जिनमें उनके बच्चे अब गुजर रहे हैं. उनमें इतनी पैनी दृष्टि भी हो कि वे
यह पूर्वाभास कर सकें कि वास्तव में उनकी संतान `मेरिट' प्राप्त करने में
सक्षम है.
कभी कभी अभिभावक अपनी संतान की प्रतिभा के विषय में गलत आकलन भी कर लेते
हैं. ऐसा आकलन बालक में आत्मविश्वास जाग्रत करने की बजाय उसको हतोत्साह
करता है. जैसे कोई कोई अभिभावक अपनी संतान के किसी प्रारम्भिक कक्षा में
आकस्मिक रूप से मेरिट प्राप्त करने की स्थिति में यह मान लेता है कि वह
प्रतिभावान है. परन्तु अगली कक्षा में ऐसा न होने पर वह अध्यापकों को
दोषी मानता है. ऐसी स्थिति बालक के आत्मविश्वास को डगमगा देती है. इस
दृष्टि से अभिभावकों को संयम बरतना चाहिए. आत्मविश्वास जाग्रत करने के
लिए अभिभावक उच्च शिक्षा प्राप्त हों, उनका आर्थिक स्तर संतोषजनक हो, और
जिला मुख्यालय के साधन-सस्पन्न विद्यालयों में उनके बच्चे पढ़ रहे हों,
यह भी जरूरी लगता है. और यों देखा जावे तो विज्ञान संकाय के
छात्र-छात्राओं के लिए आत्मविश्वास जाग्रत करना, इस संकाय के विषयों के
अध्ययन के लिए जिस स्तर के सतत परिश्रम की आवश्यकता है, उसके आधार पर एक
अनिवार्यता भी है.
परन्तु अपनी संतान किसी भी संकाय में अध्ययन क्यों न हो, अगर अभिभावकों
में इतनी समझ है कि वे उनकी अन्त: शक्ति को जान सकें तो उन्हें निश्चित
ही अपनी संतान में मेरिट प्राप्ति हेतु आत्म-~विश्वास जाग्रत करना
चाहिए. ऐसा करके वे, उन्हें मेरिट-क्रम में स्थान प्राप्त किया हुआ देखकर
अपने कर्तृत्व की सार्थकता प्रमाणित कर सकेंगे.
