<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><आग्रतल् ं><ढह्कन><१९८४><अम><णेत् ढेल्हि><६०-६३><२३००><अम-ढह्कन>

आज फिर शिवम और गुड़िया, निधि से बार-बार पापा के लिए पूछने लगे.
उस ने उन्हें थपथपाया, हंस हंस कर लोरी गाई, प्यार से सुलाया.
झूठ बोलती रही.
आफिस में बहुत काम है पापा को, कहकर परदे उढ़का दिए.
दिन भर की उमस ने यूं ही बहुत सताया था उसे.
मन के भीतर फैले एकांत-दुखांत बियाबान में कृष्ण के पास रहती मानो रुक्मणी बन गई हो.
कोई ज्वालामुखी जैसा कभी-कभी बहुत उफनकर दस वर्ष के वैवाहिक जीवन को मर्यादा के बंधनों से बाहर कर देना चाहता है.
बहुत दुखी करता है.
डाइनिंग रुम में आकर उस ने फिर सब कुछ ठीक से संवारा.
रघुनाथ को छुट्टी दे दी.
भूख बहुत लगी हुई थी.
किंतु प्रतीक्षा तो करनी ही थी.
बीच के फूलदान के फूलों को निकाल दिया.
बेमतलब के कामों में लग जाना उसे अब बहुत आ गया है.
दोबारा सजाने लगी.
बड़ी उमंग से इकेबाना सीखा था.
घर के कोने कोने को पुष्प भरी कलाकृतियों से भर डाला था.
उस की मैडम कहती थी, "यह पुष्प रचना सत्यं-शिवं-सुंदर पर आधारित है.
सब से ऊंची डंडी अंतरिक्ष, बीच वाली स्वर्ग व नीचे वाली भूमि की ओर इंगित करती है.
इस विधि से सजाया गया एक भी पुष्प किसी भी मन को इतनी प्रसन्नता दे सकता है जितना एक भरा पुरा उपवन.
" पर कितनी बेमानी सी बात लगती है ये.
अपने संदर्भ में.
आज तक बच्चों के पापा ने उस की किसी कला की ओर एक बार भी प्रशंसा से नहीं निहारा था.
उस ने चित्र तो सब कलाकक्ष में ही पड़े रहने दिए थे.
उन की दृष्टि में ये उसी प्रकार हैं, जैसे इस घर में महंगे उपकरण और पढ़ी लिखी सुंदर पत्नी.
जितनी सुरक्षा-सुविधा व सम्मान उसे चाहिए, मिल रहा है.
नहीं मिलता है तो बस मन से मन का साथ.
पुस्तकों में लिखा रहता है, प्रेम एक दीप्ति होता है, सहज चारुता.
चंदन के वृक्ष की तरह सुगंध सुवास का खजाना.
पत्नी होने के बाद प्रेमिका होकर बढ़ने के उस के सभी उपाय फेल हो गए थे.
पति के घर में प्रवेश करते ही उसे क्रीत दासी की तरह उन का मुंह जोहना पड़ता है.
तौलिया पकड़ाने से लेकर सोते समय चादर ओढ़ाने तक.
भोर में भी ब्रश में मंजन लगाना हो तो निधि हाजिर.
इसी प्राण हत्या के बीच छटपटाहट के क्षण अपनापन पा लेने की गुहार मचाने लगते हैं.
पता नहीं क्या हो गया है अब, नित्य ही अनूप का स्मरण हो जाता है.
जिस में से निरंतर अपनी जीभ के कटा आधा होने का अहसास उभरा करता है.
स्वाधीनता के नाम पर पराधीनता का बोध जन्म लेता है.
उस ने मानो स्वयं अपनी वाणी शल्य क्रिया कर ली हो.
सोच लिया हो कि थोड़ा सा दर्द ही तो पीना है.
अपाहिज मन पर प्यार के अक्षर जमाना असंभव है.
निधि ने एक चम्मच भर करौंदे की चटनी मुंह में डाल ली.
तीखी मिर्च से, सी-सी, तो निकली पर अच्छी लगी.
याद आया अम्मा का करौंदे का झाड़.
उन्होंने इसे अपनी बगिया में क्या उगाया कि सारे पड़ोस में उन की करौंदे की चटनी की जैसे कहानियां बन गई थीं.
उस दिन श्यामों चाची ने जब अम्मा से चटनी बनाना सीखी तो अपने भतीजे अनूप का नाम लिया था, जिसे चटनी बहुत पसंद आई थी, "लो और सुना, श्यामों बहु, ये क्या बात हुई.
अब तुम सांझ को अनूप को इधर ही भेज देना.
मठर बना रही हूं, भरवां पराठे भी उतार दूंगी.
नन्ही को भी बहुत भाते हैं.
" इस के बाद उस की और अनूप की दोस्ती बहुत गहरा गई थी.
दोनों रुचियां क्या मिलीं कि बातों की गठरियां बंधने का नाम ही न लें.
वे दिन इमरजेंसी के दिन थे.
पूरा देश आपातकाल के दंश को सहता हुआ मन मसोस कर जी रहा था.
अनूप का क्रोध बहुत उबाल खाता था.
निधि भी उसका साथ देती, कहती, `अनूप कितना दुर्भाग्य है हमारा कि हम कटी आधी जीभ लिए घूम रहे हैं.
कोई वेध नहीं मिलता जो इसे सीवन से पूर सके.
हम सुस्पष्ट बात करने का अधिकार पा सकें.
" अनूप आंखों में आंसू भर लाता, उस के युवामन की पीर देश में अपने सुराज अपनों का सूराज, अपनों के लिए सुराज लाने को उत्पीड़ित होता रहता.
व्यथित होकर कहता, `निधि न जाने ये कैसा स्वराज है जिस में हम सब के लिए भरपूर रोटी पानी तो जुटा नहीं पाए.
स्वभाषा तक छुट गई.
विचारों पर भी अंकुश लगना बाकी था.
" निधि भी उदास हो उठती.
अनूप की पीड़ा को समझती.
कहने लगती "अनूप, बापू की वंशी की टेर तो सारी की सारी मातृभाषा में बजी थी.
जिसे पढ़े-लिखे, अपढ़-गंवार सभी ने क्षण मात्र में बिजली की गति से सुन लिया था, तो सत्ता पाकर हम इतने कृतघ्न कैसे हो गए?" फिर दोनों के दोनों किसी न किसी युक्ति पर विचार विमर्श किया करते, मानो राष्ट्र के युवाओं के सचमुच में अगुवा हों और उन के द्वारा राष्ट्र हित की कोई क्रांति जैसे हो ही जाएगी.
इस प्रकार अनूप की उदासी कुछ कम होती.
दोनों मुस्कराकर देश प्रेम की क्यारी बोते.
इस क्यारी में लाल गुलाबी छोटे बड़े अरमानों के पुष्प उगते.
छुट्टियां बार-बार आतीं और अनूप भी.
अम्मा ने अब की बार जैसे ही श्यामो चाची से कहा, "श्यामो बहु.
मैं चाहती हूं नन्हीं की शादी कर दें.
देखो न हारी-बीमारी तो जाती नहीं, पढ़ाई भी पूरी हुई उस की.
" श्यामो चाची की बड़ी-बड़ी आंखें कानों तक फैल गई थीं, "अरे जिज्जी आप ने तो मेरे मन की कह दी.
भाई साहब का भी पत्र आया था कि श्यामो, अब लड़की खोज लो अनूप के लिए? फिर सौ बातों की एक बात जिज्जी, इन दोनों की पटती भी बहुत है.
" प्रसन्नता से खिलखिल करने लगी थीं, चाची.
अम्मा भी मन में तो बहुत रीझी थीं पर अपने को रोक कर कहा था, `श्यामो, वैसे तो नन्हीं के पापा भी कह रहे थे, पर तू अपने भाई-भाभी से तो पूछ.
क्या पता उन्हें दहेज चाहिए हो?" श्यामो चाची ने बड़े विश्वास से अपने भैया की ओर से हामी भरी थी.
अम्मा को बता दिया था कि हमारे यहां तो लड़की के गुण देखे जाते हैं जिज्जी और कुछ नहीं.
तभी सारे में हल्ला पड़ गया था.
सभी निधि और उस के माता-पिता के भाग्य में ईर्ष्या करने लगे थे.
निधि की बुआ जी ने अपनी जिठानी के भाई से जो बहुत बड़े कारोबारी थे, निधि का संबंध आनन-फानन में तय करा दिया था.
केवल सुंदर सुशील और पढ़ी लिखी वधु चाहिए थी उन्हें.
किसी को भी सोचने का अवसर नहीं मिला था.
यहां तक कि निधि को भी.
उसे अम्मा और श्यामो चाची की बातें बहुत अच्छी लगी थीं.
सोंधी और मीठी.
पर बुआ का विरोध तो पापा भी नहीं कर पाए थे.
फिर उस ने स्वयं तो कुछ सोचा ही नहीं था.
अब पछताती है, जीवन की धूप छांह में मन के मीत का कितना महत्व होता है.
काश.
.
.
वह फिर से नन्ही बन जाती और जिंदगी की बाहें थाम लेती.
नन्ही के नाम से निधि को इतनी उदासी में भी हंसी आ गई.
अम्मा तो अभी तक उसे नन्हीं बच्ची ही बनाए हुए हैं.
एक बार भी जान लें कि उन की `नन्ही' अब इतनी बड़ी हो गई है कि बड़े-बड़े आघात सरलता से सह लेती है.
उपेक्षा की नाव में तैरती नहीं थकती.
देश प्रेम तो देश प्रेम, मन के आवेगों व भावनाओं को सुविधाओं में बहा देती है.
नौकरों चाकरों को दिन-दिन भर आदेश दे दे कर घर की सारी व्यवस्था टिप टाप रखती है.
अभी पिछले दिनों बड़ी चाची सास जी दो दिन के लिए आई, फिर पूजा की छुट्टियों में दोनों ननद रानियां.
उस ने उमंग में भर भर कर उन की आवभगत की.
बच्चों के पापा व्यस्तता की अनेक कहानियां, जो उसे कंठस्थ थीं, बार-बार उन्हें सुनाईं.
चाची जी ने तो एक दिन कहा, "अरे बहुरानी, कल भी काकु देर से आए और जल्दी चले गए.
आज रोक लेना.
मुझे कुछ सलाह मशविरा करना है उन से.
" निधि ने बड़े आत्मसंयम से बढ़-चढ़ कर कहा था, "चाची जी अब क्या बताउं.
आप के बेटे ने कारोबार को बहुत बढ़ा लिया है.
मैं ने कहा भी था पर आज तो एक बड़ी कांफ्रेस है.
अशोक होटल में.
विदेशों से लोग आए हुए हैं.
" इसी प्रकार उस ने दोनों बहनों को भी अपने में और बच्चों में उलझाए रखा.
उन्हें भरपूर घुमाया फिराया.
उपहार दिए.
क्योंकि नोटों की उस की आलमारी में कोई कमी नहीं थी.
बच्चों के पापा को वह जब भी कुछ कहना चाहती, वे उसे कुछ नोट और पकड़ा देते.
मां ने एक सीख दी थी, "पारिवारिक जीवन ठीक ठाक बना रहे इस का नियम है--"झुकने की क्षमता रखना.
" छोटी छोटी मनोवैज्ञानिक बातों को जादू की छड़ी समझना.
कुछ त्यागना पारिवारिक सुख की कुंजी है.
" उसे लगता, हाथ क्यों हुआ था मेरा जन्म.
झुकना, त्यागना, फिर पल पल दग्ध होते रहना.
यही है क्या मेरी नियति.
कहां लुट गया वह मेरा "मैं" अपने को पहचानने खोजने का कोई प्रयास करने की मेरी क्षमता कहां गुम हो गई.
बच्चों के पापा ने कब आकर खाया.
कब वे सोए.
कब वह सोई.
उसे कुछ होश नहीं.
अगले दिन सिर बहुत भारी था.
सोचा शापिंग ही कर लें.
एक दूकान में उसे शन्नो मिल गई.
बहुत पुरानी सखी.
साथ पढ़ी हुई.
उसी ने पहचाना.
शन्नो थी बड़े ठाठ बाट से.
निधि ने कहा, "चल आज मेरे घर चल.
लंच करेंगे और ढेर सी बातें भी.
" शन्नो कहकहा लगाकर हंस पड़ी, "फिर तू सोचेगी कि मैं तुझे लंच पर बुलाऊंगी.
" निधि ने उसकी मसखरी पर हंस दिया, "अच्छा बाबा नहीं सोचूंगी, तू अब तो चल.
" कालेज की चुहलें याद करके शन्नों गंभीर हो गई.
"निधि--बस जीवन तो वही था लाजवाब.
न कोई रंज न गम.
मैं तो सोचती हूं, स्त्री को बड़ा होना ही नहीं चाहिए.
" निधि खिलखिलाकर हंस पड़ी, "तू रही वही भोली की भोली.
" शन्नो ने भी हंसकर पूछा, "बता तो सही, कभी बेचारे अनूप की याद भी आती है?" निधि हंसते हंसते उदास हो गई.
कुछ नहीं बोली.
मानो आंखों ने ही कह दिया हो कि उसी की उजास में तो जीती हूं.
यौवन की उस प्रीतवंशी का लय भरा तार कभी टूटा नहीं, अपनी सुगंध सुवास से मुझे थामे रहता है.
शन्नों घर देखकर बड़ी प्रभावित हुई.
एक-एक वस्तु को, उस के रख रखाव को, सराहती रही.
फिर एक उसांस लेकर बोली, "निधि मैं ने मगल, अपना सजा-सजाया घर छोड़ दिया है.
" निधि विस्मय से उसे देखने लगी, "क्यों? पर ऐसा क्यों किया तू ने.
और अब कहां है, बच्चे और सब?" बड़ी उलझी सी बेबाक दृष्टि डालकर शन्नो ने उसे सहज में ही बता दिया कि "बच्चे भी दे दिए उसे ही जिस के थे.
और अब मैं स्वतंत्र हूं.
निधि.
सच मान स्वतंत्र.
घरेलू झंझटों के उत्तरदायित्वों से एक दम मुक्त.
"वह रोने लगी, निधि ने सहम कर उसे देखा.
घबरा कर पानी लाई.
ढ़ांढ़स दिया.
शन्नो पीड़ित स्वर में अपनी व्यथा कथा बांचने लगी.
"निधि मैं ने आदर्श तोड़ा है, घर तोड़ा है और एक माने में समाज भी, इतना सब त्याग करके अब मैं अपने स्व को पाने में जुटी हूं.
हां, अपना स्व.
" सिसकियां और भी बढ़ गई उस की.
निधि का जी धक्क से रह गया.
युगों से नारी में अपनी स्वतंत्र व्यक्तित्व बनाने की प्यास उमड़ा करती है.
फिर भी उस पराए आदमी से विलग होना ही पड़े तो बच्चों को केसे छोड़ सकती है.
मुझे कोई स्वर्ग का सिंहासन भी दे, तो मैं अपने बच्चे नहीं छोड़ सकती.
उसे याद आया, परसों जब वह अस्पताल में किसी बच्चे को देखने गई थी तो एक सतमासा बच्चा इंकुबेटर में देखा था, जिस की देखभाल प्रशिक्षित नर्से कर रही थीं.
बच्चे की मां को वहां ने देखकर निधि रो पड़ी थी.
हाय वह कैसी मां है जो घर चली गई.
मैं होती तो दिन रात चौखट पर पड़ी रहती.
यह बात उन ने शन्नो को भी बताई.
फिर बहुत बरजा उसे दादी की तरह.
"पगली, अब क्या करेगी, क्या फिर विवाह करेगी.
फिर बच्चे होंगे, न बनी तो फिर तोड़ेगी?" "नहीं निधि.
मैं ने अकेले रहने का निश्चय किया है.
अच्छी नौकरी है मेरे पास, कंपनी का फ्लैट और कार भी.
कभी मन हुआ तो हो सकता है कुछ कर लूं.
पर सच कहती हूं मुझे दबाया गया तो तुरंत छोड़-छोड़ दूंगी तुरंत.
हां--फिर से.
" निधि को उस के कहने के ढंग पर हंसी आ गई.
"शन्नो, समाज में स्त्री को बांध कर रखने की जो प्रथा है, सच पूछ तो यह बच्चों के हित की बात है.
जैसे कि सोच साच कर, मैं ने निष्कर्ष निकाला है.
हमारे पूर्वज थे बड़े ज्ञानी ध्यानी.
उन्होंने पराई बेटी को मन सम्मान व अधिकार देने की प्रथा बनाकर उसे सोने से पिंजरे में सजा देने का नियोजित कार्यक्रम बनाया हुआ है.
" शन्नो का मुख लाल हो गया, "ज्ञान ध्यान! हंसी आती है मुझे.
उन्होंने बच्चों के लिए सोच लिया, घर के लिए सोच लिया.
पर हमारी मानसिक घुटन के लिए कुछ न सोचा.
मैं ने तनिक सा लीक से हटकर निर्णय किया तो आदर्श टूटने के हंगामे मच गए.
उन्हें किसी ने कुछ नहीं कहा, जिन्होंने मेरे व्यक्तिगत सुख को कभी नहीं समझा.
उन दुखदायी क्षणों में सार संभाल तक नहीं की.
मैं भटक रही थी, एक बार भी हाथ पकड़ कर नहीं उबारा.
संभल पाकर मैं संभल सकती थी निधि.
सच, मैं संभल सकती थीं.
" शन्नो और भी अधिक कातर होकर रोने लगी, "बस मुझे केवल भोग की वस्तु मान लिया गया इस से अधिक कुछ नहीं.
" निधि उस की पीड़ा को मानो स्वयं झेल रही हो, "शन्नो--पर अब तो तू पुरुष से अलग है.
अपने मन की है, फिर इतनी व्यथित क्यों है? जब इतना साहस जुटा लिया है तब अपने व्यक्तित्व को तलाश क्यों नहीं लेती?" शन्नो की सुबकियां घटने के स्थान पर और बढ़ गईं.
कस कर दोनों हाथ पकड़ लिए निधि के.
आंखों में आंखें डाल कर कसक कर बोली, "यही तो मुसीबत है निधि.
अपने भरोसे रहना सरल हो सकता है, पर बिना किसी लगाव के, बिना किसी अनरक्ति के रहना, कितना प्राणलेवा है, यह अब जान पाई हूं.
कोई कड़वा कसैला सा पदार्थ न जाने कहां से आकर मुंह में भर जाता है.
किंतु यह भी सच है कि मैं ने भूल नहीं की.
मेरा विद्रोह तो यूं समझ, प्रतिक्रिया थी उन की क्रूरता के विरुद्ध.
मैं बच्चों से विलग नहीं होना चाहती निधि.
एक बात तो और भी समझ में नहीं आती, मानवीय मन क्या सचमुच में बदल जाता है.
या बस समझौते अथवा टुटन के अतिरिक्त कोई उपाय नहीं रह जाता उस के पास.
" निधि ने स्वयं इन दिनों बहुत चिंतन किया था.
क्या मिलता है? क्या छूटता है? कहां संतुलन है और कहां गिरावट.
पश्चिमी मापदंडों पर भी गहन विचार किया था तो जाना था, कि पश्चिम वालियां स्वयं कितनी सुखी हुईं ऐसी व्यवस्था से? एक दंभ है जो पाल लिया, खोखली स्वतंत्रता और व्यर्थ की बहस चलाकर.
बना तो कुछ भी नहीं.
किसी के कुछ हाथ लगा? सिवाय दर्द के.
पर हुआ ये कि उस ने हंसकर मेज पर परसे गरमागरम भोजन की ओर इशारा किया.
अच्छा सा संगीत लगाया.
ढेर सी सांत्वना दी.
बार-बार मिलने को कहा.
खा पीकर शन्नो चली गई तो उसे लगा कि वह कुछ फ्रेश हो गई है.
तरोताजा.
बहुत दिनों से अपने कलाकक्ष में नहीं गयी थी, धूल जमी पड़ी थी चित्रों पर.
झाड पोंछ कर ठीक किया एक अधूरे चित्र को पूरा करने लगी, जिस में सामाजिक मान्यताओं का कटघरा बेल की तरह अंकित करके कब से छोड़ दिया था.
उस कटघरे में एक ओर कल्पना का द्वार खोला.
प्रेम का वृक्ष उगाया.
भला हुआ वह शन्नो न बनी.
उस की तरह झुलसने से तो अच्छी है.
यह अंत:करण की लौ.
इसी को उपासना की ज्योति बना लेगी.
प्यास का पोखर जब भी उमगा करेगा उस में सुधियों की नाव तैरा कर खिलखिला लिया करेगी.
दहकना तो यूं भी है और यूं भी.
