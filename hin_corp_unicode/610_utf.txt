<ळिटेरटुरे><ऐस्सय्स्><षइन ख्रिस्ह्न><ःइन्डि खहनि ंएन् ंअ><१९८७><इब्हुटि फुब् (ःइन्डि खट्ह शहिट्य><ढेल्हि><३२-३७><२२५०><षइन ख्, ःइन्डि खहनि ंएन् ंअ, ऐस्>

+ माता मानव का प्रथम गुरू है. शैशवावस्था में माता के संस्कारों की अमिट छाप
जीवन-~पर्यन्त रहती है अत: उसके प्रति महत्ता, प्रतिष्ठा एवं आदर भाव होना
स्वाभाविक है. नारी की पूर्णता ही मातृत्व में है. पुरुष जनक हो सकता है परन्तु
जन्म के पश्चात् सन्तान का पोषण माता ही करती है. भारतीय दर्शन में प्रकृति को
सक्रिय तत्त्व माना गया है और पुरुष को निष्क्रिय. इस दृष्टि से भी नारी की
शक्ति प्राथमिक है पुरुष पर आधारित नहीं . महादेवी वर्मा के अनुसार सतीत्व की
सारी माधुर्यमयी गरिमा मातृत्व में केन्द्रित है. हमारी माता ही सन्तानों का
निर्माण करती है और उन्हें आर्दश सांचे में ढालती है. कुन्ती और मदालसा अपने
पुत्रों के लिए प्रेरणा थी. माता के गर्भ में सन्तान न केवल माता के शरीर से
निर्मित होता है अपितु प्राण, मन, बुद्धि इन्द्रिय तथा समस्त भावनाओं और
चेष्टाओं से भी प्रभावित होता है. हिन्दी कहानी को प्रेमचन्द ने नया मोड़ दिया
था, उन्होंने कहानी को कल्पना लोक से उतारकर यथार्थ भूमि पर खड़ा कर दिया और
अपने युग के यथार्थ से जोड़ दिया. प्रेमचन्द के लिए नारी एक महान् आदर्श है.
जिसमें त्याग, सेवा और पवित्रता का अपना महत्त्व है. प्रेमचन्द के अनुसार
मातृत्त्व महान् गौरव का पद है. इनकी 'माता का ह्रदय' कहानी में माधवी का पुत्र
राष्ट्रीय आन्दोलन में जेल जाता है. माता के ह्रदय में प्रतिशोध की अग्नि है
परन्तु जब वह उस व्यक्ति के घर काम करती है जिसने उसके
पुत्र को जेल भेज दिया होता है, उसका ह्रदय द्रवित होता है. उसके बच्चे को
पालकर माधवी के ह्रदय में प्रतिशोध की भावना समाप्त हो जाती है और मातृत्व उमड़
आता है. तभी प्रेमचन्द कहते हैं "माता का ह्रदय दया का आगार है, उसे जलाओ तो
उसमें से दया का ही रस निकलता है, वह देवी है. विपत्ति की क्रूर लीलाएं भी उस
स्वच्छ निर्मल स्रोत को मलिन नहीं कर सकतीं." 'मन्दिर' कहानी में एक चमारिन मां
का पुत्र मर रहा है, वह मन्दिर में जाना चाहती है और उसे वहां जाने की आज्ञा
नहीं मिलती. वह पुत्र के लिए अपने प्राण अर्पित करती है- मातृत्व तुझे धन्य है,
संसार में और जो कुछ है मिथ्या है, निस्सार है. मातृ प्रेम ही सत्य है, अक्षय
है, अनश्वर है.
उपेन्द्रनाथ 'अश्क' ने 'गोखरू' में नारी की आभूषणप्रियता पर भी मातृत्व की विजय
दिखायी है. इस कहानी में माता पुत्री को विवाह में अन्य आभूषणों के साथ 'गोखरू'
भी देती है. पुत्री के सारे आभूषण ससुराल वाले छीन लेते हैं. उसको मार-~मारकर
दम निकालते हैं. मां ने सारे आभूषण उनसे मांग लिये पर पुत्री न बच सकी. यही मां
अपनी मृत पुत्री के हाथों से गोखरू उतार लेती है और बाकी आभूषण उसके
क्रिया-कर्म में दान करती है. उसके ह्रदय में अन्तर्द्वन्द्व होता है और
स्वार्थ पर मातृत्व की विजय होती है. वह 'गोखरू' ब्राह्म्णी को देती है और कहती
है-भाभी, ये मेरी मंसा के गोखरू हैं. मैं अपनी खुशी से इन्हें बहू को देती हूं.
तुम मेरी लड़की के लिए प्रार्थना करना कि ईश्वर उसकी आत्मा को शान्ति दे."
मातृत्व की गरिमा में यदि कहीं भी कलंक के चिह्न दृष्टिगोचर हों तो माता अपनी
सन्तान का भी स्पर्श नहीं करती है. भारतीय आदर्श माता पवित्रता की द्रेवी मानी
गयी है. 'वासवी की मां' कहानी में मृणालनी कहती है- "आरती की दीपक बुझ गया,
सीता! बुझ गया. गंगा का पानी इतना गंदला हो गया कि तुम अब छू भी नहीं सकती. दूर
हट जाओ. मेरी बच्ची को मुझसे दूर उठा ले जाओ. मैं उसकी मां नहीं हूं." वह अपनी
सन्तान के लिए अपना अस्तित्व मिटता हुआ समझती है परन्तु उसके लिये वह स्वयं
अपराधी नहीं है. इसका सारा उत्तरदायित्व उसके पति पर है जिसने माता की पवित्रता
कलंकित किया. वह स्वयं देवी थी परन्तु रात के अंधेरे में उसे पिशाच उठा ले गये.
उसका जीने में विश्वास था परन्तु वह छली गयी.
'नागफांस' में विष्णु प्रभाकर ने ऐसी माता का चित्रण किया है जिसकी चौदह
सन्तानों में कुछ मर गये हैं और कुछ भाग गये. वह प्रयत्न करती है कि पुत्र उसके
पास रहें परन्तु वे उससे दूर भागने का प्रयत्न करते हैं. उसका अन्तिम पुत्र
सुशील है जिस पर रोग बार-बार आक्रमण करता है. वह स्वस्थ होकर अध्ययन के लिए
बाहर जाना चाहता है परन्तु मां यह नहीं चाहती. जब रोगी पुत्र की अवस्था में कोई
सुधार नहीं होता तो डॉक्टर रोगी का अध्ययन करने के लिए इनके घर में ही रहता है.
वह देखकर आश्चर्य-चकित होता है कि मां रात को उठकर सारी दवाइयां चिलमची में
फेंक देती है. मां का स्नेह उसके पुत्र के लिए काल बन जाता है. डॉक्टर भी उसे
डांटता है जब उसे कहता है कि स्नेह नहीं, यह मनुष्य का स्वार्थ है जो प्रतिक्षण
मनुष्यता की हत्या करता रहता है. सुभद्रा एक ऐसी नारी है जिसे पति से प्यार
नहीं मिलता है क्योंकि वह मीना के साथ कई वर्षो का सम्बन्ध नहीं तोड़ सकता है.
सुभद्रा अन्दर ही अन्दर घुलकर नीला थोथा पी लेती है. परन्तु पति उसे तुरन्त
अस्पताल पहुंचा देता है. सुभद्रा को बच्चों का ध्यान आता है. वह डॉक्टर से विनय
करती है-मुझे बचा लो. मेरे बच्चे बहुत छोटे हैं उन्हैं कौंन देखेगा ? कौंन
कपड़े पहनायेगा, सुलायेगा कौन उन्हें ? मुझे मेरे बच्चों के लिए बचा लो, डॉक्टर
साहब ! मैं भीख मांगूगी, आटा पीसूंगी लेकिन इन बच्चों के लिए
जिऊंगी. यहां भी भारतीय माता का जीवन उसकी सन्तान के लिए ही अर्थ रखता है.
वैज्ञानिक युग में यद्यपि आज परख-नली शिशु की बातें यथार्थ होती जा रही हैं
परन्तु मातृत्व को कोई छू नहीं सकता. नारी अभी भी उसी के विषय के में सोचती
है-" जो अब नहीं रहा." उसे कुछ फर्क नहीं लगता केवल एक हल्कापन-सा अनुभव हो रहा
है. मां के बिना पुत्र का जीवन अधूरा बनता है और पुत्र के बिना माता के जीवन की
सार्थकता नहीं है. मोहन राकेश की 'आई' की मां एक बेटे के पास रहती है तो उसे
दूसरे की चिन्ता सताती है,दूसरे के पास जाने पर पहले के सम्बन्ध में चिन्तित
रहती है. वह अपने बेटे के लिए भूखी रह सकती है, बासी रोटियां खा सारा आराम
छोड़कर उसके पास बम्बई चली जाती है. बर बहू को समझाती है कि रात को उसे देर तक
न पढ़ने देना और उससे कहना कि सिर में बादम रोज डलवा लिया करे. आर्द्रा नक्षत्र
की भांति दोनों पुत्रों के लिए उसका ह्रदय स्नेह से भरा है. उसका छोटा पुत्र
बेकारी का जीवन व्यतीत कर रहा है. उससे स्वाभिमान की बातें सुनकर गर्व का अनुभव
करता है परन्तु वह गुम-सुम और बन्द-बन्द सा रहता है तो मां को भी उलझन होने
लगती है. मैं की आर्द्रता ही संभवत: वह वस्तु है जो कि किसी प्रकार की
साहित्यिक कृत्रिमता को इस रचना में उभरने ही नहीं देती है. इसे अहं का
सम्पूर्ण विसर्जन भी माना गया है. ऊषा प्रियंवदा की 'पैरेम्बुलेटर' में अपनी
सारी इच्छाएं मां अपनी सन्तान के लिए त्याग देती है.
ज्यों-ज्यों परिस्थितियां बदलती हैं, मनुष्य के परिवेश के साथ उसकी प्रतिक्रिया
नया रूप धारण कर लेती है. माता का जीवन भी कटुता से भर जाता है और पुत्र के
प्रति उसका व्यवहार परिवर्तित होने लगता है. यशपाल ने एक ऐसी मां का चित्रण
किया है जिसे अपनी सन्तान प्रिय नहीं है. उसका कथन 'इस कमबख्त आया को जाने क्या
हो जाता है, बच्चे को मेरे ही सिर पर पटक जाती है' कटुता को व्यक्त करता है.
अज्ञेय की 'ग्रेंग्रीन' में भी मालती विवाहित है, एक बच्चे की मां है. जैसे
मोटर का स्पीडोमीटर फासला नापता है. वैसे ही वह भी यन्त्रवत् सारा कार्य करती
है. उसके जीवन की गति किसी के लिए नहीं रुकती क्योंकि एक अव्यक्त अकेलेपन की
छाया उसे घेरे रहती है, वही माता का ह्रदय जो अपनी सन्तान की अनिष्ट कामना से
सिहर उठता है, पुत्र के गिरने से भी विचलित नहीं होता. वह कहती है-'इसके चोटें
लगी ही रहती हैं, रोज ही गिर पड़ता है.' आगन्तुक इस प्रकार के व्यवहार को देखकर
आन्दोलित होकर कहता है- "मां, युवती मां, यह तुम्हारे ह्रदय को क्या हो गया है
जो तुम अपने एकमात्र बच्चे के गिरने पर ऐसी बात कह सकती हो
और यह अभी, जब तुम्हारा सारा जीवन तुम्हारे आगे है." कटु वातावरण की छाया माता
के ह्रदय को भी बदल देती है. उसमें कुण्ठा और घुटन का परिवेश सत्य के साथ उभरता
है. इसकी 'ट्रेजिक सेन्स' मुख्य है इसमें रिश्तों के कट जाने का एहसास है.
अज्ञेय ने इस शिथिलता को सांकेतिकता से व्यंजित किया है. रोज टैप में पानी रुक
जाना, पानी आ जाने पर बड़ी उत्सुकता से मालती का जाना, बच्चे के पलंग से गिरने
पर कहना कि उसे चोटें तो लग ही जाती हैं. वास्तविकता यह है कि उनका सम्बन्ध भी
रोज चोट खाकर गिरता है. उनके जीवन में वोरियत भरे निमिष और तनावपूर्ण क्षण ही
रह गये हैं जिन्हें डॉ. इन्द्रनाथ मदान के शब्दों में कहा जा सकता है कि जो
विषाद और बोरियत की गहरी छाया है, परिवेश से कट जाने का जो ठण्डा एहसास है
इसमें आधुनिकता एक स्तर पर उजागर होती है. इसमें मालती के जीवन पर झीनीं छाया
है, उसका पति डॉक्टर है और ग्रेंग्रीन का इलाज करता है. मालती को भी यह हो सकता
है. ग्रेंग्रीन इस प्रकार एक व्यापक संकेत देता है जो आधुनिक व्यक्ति को लग गया
है.
सुदर्शन चोपड़ा की कहानी 'स्वीकारांत' में अर्पणा का पहला पति मर चुका है,
दूसरा पति घर छोड़कर भाग गया है. अर्पणा की बच्ची बीमार है परन्तु उसे किसी
प्रकार की आर्थिक उलझन नहीं होती; क्योंकि उसका अफसर प्रेंमी के रूप में उसकी
प्रत्येक इच्छा को पूर्ण करता है. अपूर्ण रिश्तें को वह बन्धन मानती है. एक दिन
बच्ची मर जाती है तो अर्पणा अपने अफसर को भी अपमानित कर घर से निकाल देती है.
बच्ची के मरने पर वह कहती है कि चलो आया का खर्च तो कम हुआ. इस कहानी को पढ़कर
आश्चर्य होता है. एक ओर 'आर्द्रा' की मां है और दूसरी ओर यह मां. यहां भारतीय
मां का रूप मरा हुआ मिलता है. यह महानगर का विकराल सत्य है जिसमें मां बच्चे की
मृत्यु पर सुख का अहसास करती है.
सम्बन्धों के बीच रहकर भी आज व्यक्ति अपने को
अकेला पा रहा है. अजन-~बियत की बू महानगर के वातावरण में स्थान-स्थान पर मिलती
है. नारी के अजनबीपन का एक कारण उसमें
मातृत्व का अभाव है. मातृत्व के अभाव में नारी अपने को अस्तित्व-~हीन मानती है.
मोहन राकेश की 'सुहागिनें' में नारी शिक्षित है, नौकरी करती है. घर की चिन्ताओं
के कारण पति इस नारी-पत्नी को मातृत्व से वंचित रखता है क्योंकि उसे बहन का
विवाह और भाईयों की पढ़ाई की चिन्ता है अत: वह अपने घर में अभी कोई शिशु लाने
के पक्ष में नहीं है परन्तु इससे नारी अकेलेपन का अनुभव करती है. मनोरमा के लिए
कितने ही क्षणों में सुशील का चेहरा उसके बच्चे का चेहरा बन जाता है और उसे वह
अच्छी तरह सटा लेती है. उसका मातृत्व उत्कंठित हो उठता है. उसका जीवन मशीनी ढंग
से चलता है, उसे लगता है कि जैसे चश्मे से पानी पीने के लिए झुकी हो और उसके
होंठ गीली रेत से छूकर रह गए हों. वह अपने में बहुत कमजोर अनुभव कर रही है और
निर्णय नहीं कर पा रही है कि सुशील को क्या लिखें. क्या वह "लिखकर सुशील को
समझा सकेगी कि उसे अपना आप इतना खाली क्यों लगता है और वह अपने इस अभाव को भरने
के लिए उससे क्या चाहती है." 'ग्लासटैंक' में राकेश ऐसी आधुनिक मां का चित्रण
करते हैं जो अन्दर ही अन्दर घुल जाती है, जिसमें अभाव है जिसका मातृत्व
उपेक्षित है जो कड़ी से कड़ी बात भी सुनकर काम में व्यस्त रहती है. वह अपनी
व्यतीत जिन्दगी पी रही है, वह इतनी दबी हुई अनुभव करती है कि उसे अपना
अस्तित्व ही समाप्त हुआ लगता है. वह इस प्रकार का माता का जीवन नहीं चाहती जो
घुटन और अवसाद से भरा हो. पारिवारिक बोझ से दबी रहने कारण वह चाहकर भी मां नही
बन सकी. 'ग्लासटैंक' में माता पुत्री से कहती है कि तू मेरी तरह मत होना और
जैसा भी होना, अपनी ममा जैसा कभी न होना.
मन्नू भण्डारी की कहानी 'तीसरा आदमी' में शकुन उसका पति और शकुन का परिचित
लेखक आलोक तीन पात्र हैं. आलोक तीसरा आदमी है. पहला आदमी है सतीश, दूसरा आदमी
है शकुन-जो वास्तव में औरत है और मां नहीं बन पायी इसलिए उसे भी यदि आदमी कहा
जाये तो कोई हानि नहीं परन्तु इसके भीतर एक और भी है जो वास्तव में कभी पैदा ही
नहीं हुआ और वह है अजन्मी सन्तान जिसकी शकुन मां बन सकती थी और जिसके न होने का
कारण शकुन का पति सतीश है. पूरी कहानी के भीतर अजनबीपन और परायापन व्याप्त है
जो इसी अजन्मी सन्तान के जन्म न ले सकने का परिणाम है., उसी ने शकुन को सतीश के
लिए और सतीश को शकुन के लिए अजनबी बनकर बनकर जीने पर विवश कर दिया. शकुन स्वयं
इस बात की ओर इंगित करती है. -"सब कुछ कहा नहीं जाता है... कुछ बातें होती हैं
जो शब्दों के बिना भी शब्दों से ज्यादा स्पष्ट होती हैं."
आरम्भ में सतीश ही शकुन के लिए सब कुछ था परन्तु धीरे-धीरे नारीत्व मातृत्व की
कामना करने लगता है. अन्त में कब तक टाला जाये. बस यहीं से शकुन और सतीश में
तनाव पैदा हो जाता है. तीसरे आदमी को लाने के लिए बार-बार मनुहार करने के
पश्चात् भी उसके आने के लक्षण नहीं दिखाई देते . वह सतीश से शरीर और मन दोनों
से दूर होकर अकेली हो जाती है और सतीश की पौरुषहीनता और अपनी मां बनने की कामना
को लेकर आलोक के सामने तटस्थ हो जाती है. यहां शकुन का मातृत्व प्रतिफलित ही
नहीं हो पाया है. यहां शकुन के साथ सन्तान है, पति नहीं. स्थितियां भिन्न होने
पर भी दोनों कहानियों में परिणाम एक है- अजनबीपन. नारी को आज भी शिशुहीन होने
पर अपमान सहन करना पड़ता है जो मन्नू भण्डारी ने 'ए खाने आकाश नांइ' में
दिखाया है.
भारतीय इतिहास में विभाजन एक प्रमुख घटना थी जिससे भारतीय जन-जीवन
प्रमुख रूप से प्रभावित हुआ, आर्थिक और राजनैतिक बदलाव आया, शरणार्थियों की अलग
समस्या उठ खड़ी हुई. इसी परिवेश पर आधारित 'वह मर्द थी' कहानी में नरेश मेहता
ने माता की संवेदना का चित्रण किया है. शादीलाल की औरत पाकिस्तानी मलबे से बचकर
निकली हुई औरत है. विभाजन की विभीषिका ने उसे औरत से मर्द बना दिया है. शादीलाल
जवान है और उसकी औरत उसके बेटे बाबूलाल की मां है पर वह औरत ही नहीं समझी जाती.
शादीलाल की सारी व्यथा व्यंजित है. उसकी औरत बेइज्जत की गई है, उसकी छतियां
काटी गयी हैं, उसके मातृत्व को मार डाला गया. इसमें नारी को विवश बना दिया गया,
उसे अपना नारीत्व समर्पित करने के लिए विवश किया गया. शादीलाल की औरत छातियां
कट जाने के बाद फिर मां न बन सकी और बिना दूध की छातियों शादीलाल की बीवी बनकर
मानव पशुओं को झेला और मातृत्व को खोया. वह भविष्य में संसार की नारी-जाति को
कहना चाहती थी कि संसार की जन्मदात्री माताओं, पुरुष के नाम पर पशु पैदा करना
बन्द कर दो अन्यथा मातृत्व की गरिमा को ठेस लगती है.
कमलेश्वर की 'देवा की मां' में देवा की मां को पति ने पत्नीत्व और मातृत्व देकर
छोड़ दीया, वह विवश जीवन जीने लगी परन्तु उसे चुनौती का सामना करना था. उसे
कहीं से भी सहानुभूति के चिह्न तक नहीं मिले. विवश होकर उसने सुहाग भरना भी
छोड़ दिया क्योंकि इसमें कोई सार्थकता नहीं लगी. जब पति साथ न दे तो ढेर सारा
सिन्दूर मांग में लगाना कोई माने नहीं रखता है. सूत की तार की भांति वह
परिस्थितियों से टूटत जा रही है. वह न स्वयं बीमार पति को देखने जाती है और न
ही देवा को जाने देती क्योंकि उसके चारों ओर लोगों के चेहरों पर घृणा, प्यार,
प्रशंसा निन्दा कुछ भी नहीं था- "अजीब-सी एकरसता थी जैसे शंकर से योगी हैं जो
विष पीकर स्थिर बैठे हैं आंखें मूंदे." देवा की मां अपने पति के स्वास्थ्य की
मंगल कामना तो करती है पर उससे मिलने नहीं जाती. उसके चरित्र में पति-निष्ठा,
पुत्र-प्रेम और नारी के आत्म-~सम्मान की त्रिवेणी बह रही है. 'देवा की मां' एक
शक्तिशाली रचना है. पूरी कथा-~स्थिति मानो रचनाकार के अपने आत्म-संघर्ष का
प्रतीक है. गहरे संस्कारगत अस्तित्व के भीतर से परिवेश के पूरे लगाव और जुड़ाव
के भीतर से निर्मित व्यइतत्व को उसी संस्कार और उसी परिवेश को आत्मचेतना के
एक ही विस्फोट में अपने से अलग झटक सकता है.
आज की कहानी का सीधा सम्बन्ध संसार की व्यावहारिक और वास्तविक जिन्दगी से
उसका सीधा सम्बन्ध है. यही यथार्थ नारी को ऐसी भूमिका पर ला देता है. जहां वह
पति की मृत्यु के पश्चात् टूटती नहीं अपितु अपने बहाव के साथ बहती है. यदि यह
बहाव न हो तो उसके मनमें गांठ पड़ जाती है. उसकी पुत्री सुमी मां के लिए कोई
अवरोध नहीं उत्पन्न करती. यहां नारी अपने को दो भागों में विभाजित अनुभव करती
है, उसकी स्थिति भयंकर है. वह दो भागों में टूट चुकी है. वह एक औरत है जो पति
की मृत्यु से नैतिक तौर पर बंधी हुई है. दूसरी वह औरत है जो उसके मन का
स्वाभाविक रूप है.
