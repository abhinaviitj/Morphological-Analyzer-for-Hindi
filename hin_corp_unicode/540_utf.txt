<ळिटेरटुरे><ऐस्सय्स्><षज् खुबेर् णट्ह्><झिव् घ्रिड्ह् ख ंएग्ह्डुट्><१९८३><इस्तविड्यलय् फुब् (खिरट् णडि ंएन्)><अरनसि><५०-५५><२०१०><षज् ख्, झिव् घ्रिड्ह् ख ंएग्ह्डुट्, ऐस्>

+ देखते-देखते पूरब-पश्चिम, ऊत्तर-दक्षिण चारों दिशाओं से बड़े-बड़े विशालश्यामल
वर्ण के मेघ दौड़ते हुए नीचे की ओर झुकते-से ज्ञात हुए. उनके वर्ण को देखकर
मुझे शुद्रक की उपमा ' महिषोदर नील' का स्मरण हो आया, जो उन्होंने वर्षाकालीन
मेघ के लिए दिया है. मैनें देखा कि हवा का कोई ठीक नहीं. 'चौवाई', अर्थात्
चतुर्दिक् पवन बह रहा है और धरती का वातावरण काला पड़ता जा रहा है. अचानक
चारों ओर 'रूनझुन-रूनझुन', 'रिमझिम-रिमझिम स्वर बजने लगे. लगा इस एकांत में
नदी के पग-नूपुरों का स्तोत्र गान चला रहा है. तट से जल ताल पर टकराते हुए
'छलाछल' खेलने लगा. पहले रिमझिम फुही पड़ने लगी, फिर लयबद्व संगीत में वर्षा
की शुरूआत हो गयी. कुछ ही देर बाद वातावरण में गरूड़-पंखो जैसे वर्षा के ड़ैने
बजने लगे, गोया हजार-हजार गरूड़पाखी
हवा में पंख बजाते हुए धावमान हों. वर्षा के प्रथम तालबद्व 'रूमझुम-रूमझुम' का
धारासार वर्षण में लोप हो गया.
इस प्रकार उधर मूसलाधार वृष्टि हो रही थी और इधर मैं अकेला-अकेला चंदर मांझी की
नाव की प्रतीक्षा कर रहा था. रह-रह कर बिजली कौंध जाती थी, और उसके बाद माथे पर
तड़ित् कड़क उठती थी, गोया मेरे शीश पर ही यह वेग से आ रही हो! वर्षा के कारण
आकाश का दृश्य-पट तो स्पष्ट नहीं था, पर रह-रह कर मेघ गरज उठते थे और तब मुझे
लगता था कि मत्तगयंदों जैसे मेघ पर्वतसानु से वप्रक्रीड़ा न करके वीर भाव धारणा
किये हैं और परस्पर टकरा रहे हैं तथा बीच-बीच में दंतों की परस्पर मार के कारण
चिंघाड़ भी उठते हैं.
इस तरह घंटों पानी पड़ता रहा. घारासारा जल. लगातार अविराम, अटूट,मूसलाधार!
धीरे-धीरे वेग कम होने लगा. एक बात मैंने प्राय: लक्ष्य की है कि बस्ती की
अपेक्षा नदी-तट पर मेघ अधिक नीचे झुक आते हैं. मैं इस पार से खड़ा-खड़ा देख रहा
हूँ कि किस प्रकार मेघगण नदी के ऊपर 'कामुक इंद्र के नील वक्ष' की तरह विह्वल
भाव से झुक आये हैं, इस पार से तो लगता था उस पार के कगार के माथे पर की
वृक्ष-राजि का वे स्पर्श-सा कर रहे है, और इतना नीचे आकर वे नदी-वक्ष की ओर
उन्मुख हैं. मुझे खजुराहो मूर्तिकला के चुंबन-~प्रस्तुत ओष्ठावरों की भंगिमा
स्मरण हो आयी, रेवा-वेत्रवती-निर्विध्या-गंभीरा-सिंधु और शिप्रा जैसी
नदी-प्रेमिकाएँ और मध्यप्रदेश के व्योम में विहार करने वाले कामलोलुप मेघगण, जो
रामगिरी से अलका और गंधमादन तक व्योम-वृंदावन रचते चलते थे.
नदी-पर-नदी, प्रत्येक नदी नायिका है, मेघ की प्रेयसी है और प्रत्येक का
स्वतंत्र व्यक्तित्व है. विदिशा की वेत्रवती किशोरी होते हुए भी प्रगल्भा है.
मेघ झपट कर उसके स्वादिष्ट मुख का पान करता है और उसकी भौंहें चंचल हो कर
लीला-भंगिमा करने लगती है निविंध्या विरहकातर प्रोषितपतिका है और उसका रूप तीर
के झरे पीले पातों के कारण और पांडुरवर्णी हो उठा है.
शिप्रा अति चपला है, चाटुकार पवन उसके मुख पर पराग मल जाता है और प्रियतम की
तरह रति-प्रार्थना करता है, तो मेघ उस पर बरस जाता है. स्वभाव सुभग नदी गंभीरा
एक घीरा नायिका है; जिसका जल मन-दर्पण जैसा निर्मल है, नन्ही शफरियों के
माध्यम से दिये गये जिसके चटुल काम-कटाक्ष अति मृदुल और संयत हैं और जब उस धीर
नायिका के खिसकते नील वसनवाले भाव-तर-~गायित तनु पर मेघ झुकता है, तो प्रिय को
एकांत भाव से प्राप्त कर वह घीरा ही चपला हो उठती है.
तत्पश्चात् मिलती है, मानिनी चर्मवती, जिसका मान रखने के लिए मेघ श्यामल वपु
श्रीकृष्ण का रूप चुरा कर उपस्थित होता है और उसकी डबडबायी मुक्ताभ तरलता को
प्रणय-सम्मान देता है. फिर आती है विरजा नदी नायिका, पवित्र सरस्वती ओर उसके जल
का पान कर मेघ की कामुकता का एक-एक विरजा प्रीति में रूपांतर हो जाता है. उसकी
सारी आर्त्त विकलता दूर हो जाती है! रह जाता है तृप्ति और आनंद का सुखद बोध !
इस प्रकार एक-एक नदी का स्वतंत्र व्यक्तित्व है और निजी प्रेम-कथा है, जिसे
अद्भुत श्लोकों में बाँध कर कवि ने प्रस्तुत किया है, गंगा तट के इस मनोरमदृश्य
ने सारे 'मेघदूत' को स्पष्ट कर दिया, परन्तु उस दिन इससे भी बढ़ करके एक अद्भुत
दृष्य देखने को मिला था, जैसा कि कभी नहीं देखा था. मैं जिस बिंदु पर खड़ा था,
वह वस्तुत: त्रिधारा-संगम जैसा है, वहाँ पर नदी की मृतशय्या या 'छाड़न्' और असल
धारा दोनों फूटती हैं, जो कुछ मील आगे चल कर फिर मिल जायेंगी-एक नदी-द्वीप की
रचना करते हुए, जिसे हम लोग 'दियारा' कहते हैं. यह छाड़न बरसात में एक जीवंत
प्राणवती धारा हो उठती है और इस बिन्दु पर दोनों तरफ के ऊँचे खड़े मिट्टी के
कगार एक 'गिरिखात' या 'गोजं' जैसा दृश्य रच देते हैं.
मैंने देखा कि वातावरण कुछ-कुछ साफ हो चला है. वर्षा हो रही है, परन्तु वेग
अत्यन्त मंद पड़ गया है, गोया मेघगण बिलकुल छीज कर जल-रिक्त हो गये हों. तभी
मैने कल्पना की कि वृक्ष-प्रमाण ऊँची बीसों मोटी धाराएँ उस पार के मेघों से
शून्य-सी हो कर नदी-जल तक लटकी हैं और मेघगण नदी से पानी खींच रहे हैं.
स्तम्भों जैसी ये वाष्प-धाराएँ ऊपर चढ़ती जा रही थीं. एक 'सों-सों' की ध्वनी के
साथ, गोया ये मेघगण सचमुच ही इंद्र के ऐरावत हों और शुडं लटका कर जल खीच रहे
हों. करीब पन्द्रह मिनट तक यह अद्भुत दृश्य चलता रहा. बाद में माझियों और
ग्वालों ने बताया था कि इस तट पर सावन-भादों में ऐसा दृश्य कभी-कभी देखने को
मिल जाता है.
उस दिन वर्षा की धारा में भीगते हुए भी मुझे बड़ा सुख मिला. वर्षा के उस अद्भुत
दृश्य को वनतुलसी, झाऊ और गदराये गूलरों से लदे अपने गंगा तट पर
देख कर मुझे ब्रह्मपुत्र और गोदावरी के तटों का स्मरण हो आया, जहाँ सचमुच के
गयंद इसी भांति देह को झुका कर नदी जल का गुड़गुड़ाते हुए पान करते हैं, फिर
उद्ग्रीव हो कर वे शुडं उठा जल की फुहार छोड़ते हैं और प्रसन्नता से
चिंघाड़ते हैं.
इस सुन्दर दृश्य को देख कर मुझे निश्चय हो गया की प्राकृतिक सत्य भी कवियों की
सीरदारी है. विज्ञान भले ही आज उन्हें बदनाम करे ओर उन्हें नालायक घोषित कर के,
बेदखल कर दे. इस अपूर्व सुन्दर दृश्य के लिए मैं अपनी अभया नदी का कृतज्ञ हूँ.
उसी के प्रसाद से मुझे छीजे हुए मेघों का 'सों-सों' करते हुए इस प्रकार
वाष्प-जल खींचना दृश्यमान हुआ. ऐसे अद्भुत दर्शन घर-गाँव में रह कर संभव नहीं.
यह सब तो पंच महाभूतों की श्रृंगार-लीला के दृश्य हैं और इन्हें देखने के लिए
उनके एकान्त अखाड़े पर पहुचना होता है. तभी चक्षु सार्थक हो सकते हैं. अवश्य तो
में इस तरह अनुप्रवेश करने का कुछ मुल्य भी चुकाना पड़ सकता है.
मैं ही उस दिन इतना भीग गया कि तीन दिन तक बुखार में पड़ा रहा और ज्वरोन्माद
में पागल मेघ की तरह देश-विदेश की नदियों के तट पर घूमता रहा-निरर्थक, बिना
किसी विरही यक्ष के अश्रु-अभिषिक्त प्रेम-पत्र के हो. ज्वरोन्माद में मै 'काम'
नहीं,भय की डाक बाँटता रहा-नदी-नदी, घाट-घाट, तीर्थ-तीर्थ! अपने प्रचर्यागान
द्वारा अलका की अप्सराओं को नहीं, दमित वासना के प्रेतों को और भय के
ब्रह्मराक्षसों को उत्तेजना देता रहा! कामुक मेघ की तरह नदी-नदी, घाट-घाट प्रणय
करते हुए नहीं, बल्कि अभिशप्त मृतात्माओं की तरह मैं बड़ी तेजी से,
अत्यन्त विकल गति से दु:स्वप्नों के मध्य अविराम 'खेदा' का संत्रास भोगता
रहा तो भी यह सारी सजा मुझे अखरी नहीं.
मैं अपनी नदी का और अपने रत्नाकर से उठे, मानसून पवन का कृतज्ञ हूँ कि वे मुझे
मल्लिनाथ से भी अधिक सुन्दर शैली में उस दिन 'मेघदूत' पढ़ा गये.
मेरे बन्धु-बान्धव सदैव सावधान करते हैं:'बाहर-बाहर मत घूमना मेरे यार सावधान!
बाहर-बाहर बाघिन जैसी जीभ निकालें संध्या है, टिमटिमाती व्याघ्र चक्षुओंवाली
अर्धरात्री है, बाहर-बाहर
प्रागैतिहासिक काल पुन: उतर आया है, अत: बड़े-बूढ़ों द्वारा खींची गयी लक्ष्मण
रेखा के बाहर पग मत धरना और पैर काढ़ना भी तो सावधान, सर्वत्र कवच धारण कर के
घूमना! पता नहीं, कब कौन बाण मार दे. हवा में अनेक अदृश्य घनुर्धर घूम
रहे हैं, त्रिपुंडधारी रूद्रो का पहरा है.' परन्तु मैं मान नही सकता! यह
सावधान वाणी मुझे अश्लील कायरता लगती है और जब मेरे जीव-गृध्र को दो
पखं, जिन्हें उपनिषदों ने विद्या और अविद्या कहा है, परमाप्रकृति ने दिये हैं
तो वे पंख बिना उड़े मानेंगे नही.
जिस वर्षा-दृश्य का मैंने उस दिन के तट पर अवलोकन किया था, वह
मानसूनी हवाओं का दान है. 'मानसून' शब्द अरबी के 'मौसिम' शब्द से निकला है.
ये मौसिमी हवाएँ ही वस्तुत: मेघदूत हैं, एक-एक मेघखण्ड एक-एक प्रेम-पत्र है.
सहस्त्रशीर्षा समुद्र यक्ष का जो वह नदी-नदी के नाम भेजता है, हमारे देश में
मानसून की शुरूआत छह जून अर्थात् 'आषाढस्य प्रथम दिवसे' के आसपास मानी
जाती है. यद्यपि पावस का निमंत्रण-पर्व-आर्द्रा-नक्षत्र में ही सम्पन्न हो
जाता है और इसके पहले ही रोहिणी में वर्षा की फुहार पड़ जाती है. आम और
जामुन को पकाने के लिए यह फुहार आवश्यक है. रोहिणी की वर्षा में मधु निहित है.
इसका स्पर्श पाकर आम और जामुन के रेशों में अमृत-रस जैसा स्वाद प्रवेश कर जाता
है. इसी से इस वर्षा के, भूगोलशास्त्र में, नाम है: 'आम्र-पावस' और
'फूल-वर्षा'!
ग्रीष्मकालीन पुष्पों के भीतर, जो वस्तुत: वर्षा के फूल हैं, यथा
बेला-चमेली-यूथिका आदि, नये प्राण का संचार इसी वर्षा से होता है. यह वर्षा
विशेष रूप से दक्षिण-पूर्व एशिया के किरातमण्डल में होती है. इसके अतिरिक्त
जापान में वसन्त काल में मीठी बेर के दानें के पकाने के लिए 'मीठी बेर की वर्षा
भी होती है. अपने यहाँ जाड़े में जो वर्षा होती है, उसे 'महावट' कहते हैं जिसकी
हिमशीतल वायु को एक कवि ने 'दन्तवीणोपदेशाचार्य' कहा है.
जब-जब आसमान में महावट लगती है, हिम-काल और अधिक मारक हो उठता है,
और मारे ठडं के सब के दांतो पर वीणा बजने लगती है. परन्तु ये सब वर्षा के गौण
रूप हैं. प्रधान रूप है मानसूनी हवाओं द्वारा लाया हुआ मेघ-~श्यामल पावस.
मौसीमी हवाएँ रत्नाकर अर्थात् बंगोपसागर से उठती हैं. ये दक्षिण-पश्चिमी हवाएँ
हैं. जो ईशान कोण की दिशा में चलती हैं. ये मौसिमी हवाएँ सम्पूर्ण दक्षिण-पूर्व
एशिया की जीवनदात्री हैं. प्राण और जीवन मधु की बूंदें भारत एवं दक्षिण पूर्व
एशिया को मौसिमी हवाएँ ही वितरित करती हैं. इधर बंगाल की खाड़ी में और उधर चीन
समुद्र में ये हवाएँ एक साथ उठती हैं और धरती पर मंगल छा जाता है. इसी से तो
मेघ को 'भाद्र' अर्थात् 'मांगलिक' कहा गया है.
मैं अपनी कल्पना के चक्षुओं से देख रहा हूँ इस मौसिमी मेघदूत का अभिनय विस्तार
पूरे दक्षिण-पूर्व एशिया के 'किरात-वर्ष' में-विशेषत: असम-बंगाल-वर्मा-मलय आदि
के बृहत्तर भारत में. तथ्य तो यह है कि जब दक्षिण-पूर्ब एशिया के किरात-निषाद
संस्कारों से जीवन्त महीरूह पर आर्यत्व की कलम लगायी गयी तब वर्तमान
हिन्दुस्तान का जन्म हुआ था और ऐसी मनोभूमि का जन्म हुआ था जिसमें 'दु:ख सत्य
है' की अवैदिक विचारधारा का जन्म हो सके.
मन के गहरे अवचेतन में दक्षिण-पूर्व एशिया के उल्लासबोध और विषाद-~बोध दोनों
वर्तमान हैं और समूचे भारत का दक्षिण-पूर्व एशिया के साथ गर्भ-~नालगत सम्बन्ध
हैं इतिहास और भूगोल दोनों में. इस तथ्य का एक प्राकृतिक समानान्तर मौजूद
है-मौसमी हवाओं के श्यामलवपु पावस में. बंग समुद्र का प्रेम-पत्र ले कर जो
मौसिमी हवाएँ उठती हैं, वे ही इरावती, सालविन, खितांग और सिन्घुइन की तट-भूमि
पर बरसती हैं, अराकान पर्वत-माला से टकरा कर. यदि मैं कवि होता तो समुद्र-तट पर
निर्वासित एक किन्नर-किरात की विरह कातर प्रार्थना को श्लोकों में बाँधता: 'हे
मेघदूत, ओ मुक्तकुन्तल मौसिमी पवन, तुम मेघना-पद्मा को पार करते हुए ईशान कोण
के पथ पर वढ़ते जाना, सुरमा की हरित-श्यामल घाटियों और बनानी ढकी गिरि-गुहाओं
की नाग-कन्याएँ अपने शुक्लघौत अपोंगों से तुम्हें कामविद्द कर देंगी, वनमुर्गो
और कपोतों के रोर तीव्र हो उठेंगे. घास में सरकते हुए सतरंगी अजगरों और
चित्रव्याघ्रों को देख कर और शूलपाणि किरातों के बर्छे तुम्हारे आगमन के कारण
सनसनाते हुए धावमान नहीं होंगे, और वे भी गुहाओं में आश्रय ले लेंगे.
तत्पश्चात् हे मेघदूत, तुम चित्र-विचित्र कदलीवन में प्रवेश कर जाना, जहाँ
गांडीवधन्वा
अर्जुन भी पराजित हुआ था और उनके नृत्यरत पगों से ताल मिला कर तुम अपनी
सहस्त्र-सहस्त्र पखा-~वजों को हजार-हजार हाथों से बजा देना-उस मयूरपक्षधारी देवता
की अभ्यर्थना में, जिसकी प्रतीज्ञा है: 'जहाँ मणिपुरी कन्या का पग-नूपुर बजा,
वहाँ मैं अदृश्य रूप से तत्काल उपस्थित हो जाता हूँ.'
वे मायापति होते हुए भी उन पगनूपुरों की माया को काट नहीं पाते. तब तुम हे
मेघदूत, पटकोई शैलमाला से टकरा कर अपनी वहालक-सेना के एक भाग को पश्चिम की ओर
भेज देना, ब्रह्मपुत्र-करतोया-तिस्ता-दिक्करवासिनी-सदानारी-शोण को पार करते हुए
अमरकटंक शैलमाला की ओर, जहाँ विरही यक्षगण अपने प्रेम-पत्र ले कर उनकी अधीर
प्रतीक्षा कर रहे होंगे. और अपने वलाहकपंज के दूसरे भाग को फाँक-दरार से
तिरछे-सीधे किसी तरह की व्यूह-रचना करके पूर्व का अकुशं मार कर ठेले देना
प्रतीक्षारत इरावती सिताड़्, सिन्धुइन और सालविन की ओर. हे मेघदूत, तुम देखोगे
कि नदी-नदी, तुम्हारी अधीर प्रतीक्षा कर रहा है. प्रत्येक घाटी, प्रत्येक
गिरिसानु तुम्हारी मधुवर्षा की प्रतीक्षा कर रहा है. वनानी का प्रत्येक
झोंप-झाड़
प्यासा है. सागौन-वनों के विशाल महीरूह तुम्हारी प्रतीक्षा कर रहे
हैं-दीर्घाकार पत्तों की हजार-हजार हथेलियाँ पसार कर !
