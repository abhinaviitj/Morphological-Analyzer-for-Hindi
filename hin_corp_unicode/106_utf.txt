<ःइन्डि ळिटेरटुरे><छ्हिल्ड्रेन्'स् ळिटेरटुरे><असन्ट् ंउर्टि><षोमन्च्होक् शमुड्र  (भच्ह्च्होन् खि खहनि><णेत् ढेल्हि><३ - ११><१५७३><ंउर्टि,  - षोमन्च्हन् शमुन्ड्र  - छ्छ् - औ>

मैं समुद्री जहाज--एस.एस. राजुला के डेक पर खड़ी थी. जहाज धीरे-धीरे
चलता हुआ मद्रास बन्दरगाह से बाहर खुले समुद्र में निकल आया. अब तट पीछे
छूट गया था. मैं अपने दादा-दादी को तब तक हाथ हिलाती रही जब तक वे आंखों
से ओझल नहीं हो गये. जहाज की यात्रा का यह मेरा पहला अनुभव था.
साथ खड़े एक व्यक्ति ने पूछा, "तुम अकेली सफर कर रही हो ?"
"जी हां, अंकल मैं सिंगापुर में अपने माता-पिता के पास जा रही हूं."
"तुम्हारा नाम क्या है ?"
मैंने नम्रता से बताया,"जी, वसन्ता."
मैं दिन भर इधर से उधर चक्कर लगाकर जहज को था मानों वर्षा हो रही हो. सब
जगह कीचड़ थी. पर मैं इधर से उधर भागती फिर रही थी. इसी समय मैंने अंकल
को रेलिंग पर झुके हुए देखा. मैंने समझा मेरी तरह उन्हें भी मज़ा आ रहा
है. उत्सुकतावश मैंने पूछा, "नमस्ते अंकल! मज़ा आ रहा है न ?"
उन्होंने मेरे प्रशन का कोई उत्तर नहीं दिया. तभी लगा कि वह रेलिंग पर
कुछ ज्यादा झुके हुए हैं. शायद उलटी भी कर रहे हैं. मैंने पूछा, "अंकल !
आपकी तबियत तो ठीक है न ? मैं आपकी कुछ मदद करूं ? डाक्टर को बुला लाऊं
?"
वह उत्तर देने की स्थिति में नहीं थे. बस उन्होंने अपना हाथ ऊपर उठा
दिया. तभी उन्हें फिर उलटी हुई. इतने में समुद्र की एक ऊंची लहर जहाज से
टकरा कर ऊपर उछली. इस लहर ने जहाज को बड़े जोर से झकझोर दिया जिससे अंकल
समुद्र में गिर पड़े. एकाएक मेरी समझ में नही आया कि यह सब क्या हो गया.
फिर मैं तेज़ी से भागी और चिल्लाई, "बचाओ! बचाओ! एक आदमी समुद्र में डूब
गया है."
मेरी चीख पुकार सुनकर लोग दोड़ते हुए आये. एक अफसर मुझसे टकरा गया. उसने
पूछा, "क्या बात है ? क्यों इतना शोर मचा रही हो ?"
मैंने सहम कर देखा. वह कप्तान साहब थे. मैंने कहा, "सर एक आदमी समुद्र
में गिर गया है. उसे बचा लिजिए."
"कहां ? किधर ?" उसने पूछा.
मैंने इशारे से दिखाया, "उस तरफ!"
वह तेजी से मुड़ा. मैं भी उसके पीछे-पीछे चल पड़ी. वह इतनी तेज़ी से चल
रहा था कि मुझे तो उसके साथ रहने के लिए दोड़ना पड़ रहा था. कप्तान एक
केबिन के अन्दर गया. वहां कई अफसर जमा थे. सबने कप्तान का अभिवादन किया.
कप्तान ने गम्भीरता से कहा, "जल्दी करो. एक आदमी समुद्र में गिर गया है.
फौरन जहाज पर से एक छोटी नाव और कुछ नाविक समुद्र में उतार दो. इंजन की
चाल धीमी कर दो. जहाज को वापस वहीं--ज़रा पीछे लाने की कोशिश करो."
सब लोग काम में जुट गये. कुछ ही देर में जहाज उसी जगह वापस पहुंच गया
जहां वह आदमी गिरा था. कप्तान ने आदेश दिया,"सुरक्षा नावें नीचे उतारो."
चारों तरफ हलचल हुई. तभी किसी ने उस आदमी को पानी की सतह पर उतराते हुए
देखा. "वह रहा! वह रहा!" की आवाजें उठने लगीं. सुरक्षा नावें उधर मुड़
गई. तभी मुझे अपने कंधों पर दबाब सा लगा. मेरे दर्द भी होने लगा था.
मैंने मुड़कर देखा और कप्तान से बोली, "आप तो मेरा कचूमर ही निकाल
देंगे."
कप्तान कुछ सिटपिटा गये. फिर बोले,"माफ करना, मेरी प्यारी बच्ची. आज
समुद्र बहुत ही तुफानी है. मैं यही प्रार्थना कर रहा हूं कि यह आदमी बच
जाय. मेरे जहाज पर आज तक कभी किसी की जान का नुकसान नहीं हुआ है." कप्तान
दूरबीन से यह बचाव अभियान देख रहे थे.
नावें उस आदमी के पास पहुंच गई थीं. नाविक ने उस आदमी की बांह पकड़ ली और
उसे नाव की तरफ खींचने लगा. तभी एक जोरदार लहर आई और उन दो नाविकों और उस
आदमी को बहा ले चली. कप्तान ने फौरन अपने चारों तरफ देखकर बोला, "आप लोग
यहां भीड़ न लगाएं. कहीं और कोई दुर्घटना न हो जाये."
मैंने कप्तान की दूरबीन लेकर देखा. सारा दृश्य ऐसा दीख रहा था मानो सामने
ही हो रहा हो. एक नाव में से एक लम्बी रस्सी समुद्र में फेंकी गई. दोनों
नाविकों ने लपक कर उसे पकड़ लिया. फिर उस डूबते आदमी की तरफ गये. उसकी
कमर में कस कर रस्सी बांध दी. फिर उसे खींच कर नाव की तरफ घसीटने लगे.
बड़ी मुश्कलों के बाद नाव के पास पहुंचे. वहां पहुंचते ही नाव पर बैठे
नाविकों ने उन्हें सहारा देकर नाव में बैठा लिया. नाव तेजी से जहाज की
तरफ चल पड़ी. कप्तान की जान में जान आई. उसने भगवान को अनेक धन्यवाद
दिये. फिर उसने लोगों से कहा कि वे वहां भीड़ न लगाएं क्योंकि
दुर्घटनाग्रस्त व्यक्ति को ऊपर उठाया जायेगा. उसे तुरन्त डाक्टरी सहायता
की आवश्यकता होगी. इतने में डाक्टर भी दो तीन नर्सों के साथ वहां आ
पहुंचा. मरीज के लिए एक स्ट्रेचर भी लाया गया.
उस व्यक्ति को जहाज में ऊपर लाया गया. डाक्टर उसे तुरन्त अस्पताल में ले
गया और उसके इलाज में जुट गया. मैं भी उनके पीछे-पीछे उस कमरे में पहुंची
जहां डाक्टर उस व्यक्ति को ले गये थे. फिर मैंने पूछा, "डाक्टर साहब,
इन्हें कैसे होश में लायेंगे ? यह बच तो जाएंगे न ?"
डाक्टर ने अपना काम करते-करते कहा, "क्यों नहीं, क्यों नहीं." डाक्टर ने
उसे पेट के बल लिटा कर ज़ोर से दबा कर पानी बाहर निकाला. उसके बाद उसे
सीधा लिटा कर उसके मुंह से मुंह लगा कर उसे श्वास दिया. कप्तान भी
अस्पताल की तरफ आ गये. उन्होंने मुझसे कहा, "अच्छा, वसन्ता अब तुम जाओ और
खेलो. हम लोग ज़रा अपने काम से निबट लें. फिर तुम्हें बुला लूँगा."
मैं कप्तान की नज़र बचाकर अस्पताल वाले कमरे के अन्दर झांकने लगी. डाक्टर
और नर्स उस आदमी के उपचार में लगे थे. मैंने एक नर्स से पूछा,"यह ठीक तो
हो जायेंगे ?" वह बोली, "अब कोई घबराने की बात नहीं है. जल्दी ही ठीक हो
जायेगा."
मैं बहुत थक गई थी. जहाज अब भी डोल रहा था. मैं एक कोने में बैठकर कहानी
की किताब पढ़ने लगी. शायद पढ़ते-पढ़ते झपकी आ गई. तभी किसी ने कंधा झझकोर
कर पूछा, "तुम्हारा ही नाम वसन्ता है न ? उठो, तुम्हें कप्तान ने अपने
केबिन में बुलाया है."
मुझे याद आया, कप्तान ने कहा था `तुम्हें फिर बुलाऊंगा.' मैं उनके केबिन
में पहुंची. मुझे देखते ही वह मेरी तरफ आये. मुझे गोद में लेकर प्यार
किया और फिर नीचे उतार दिया. फिर हंसकर बोले, "क्यों, अपने मित्रों को
सुनाने के लिए बहुत मज़ेदार मसाला मिल गया न ? अच्छा अब ज़रा आंखें बंद
तो करो."
मैंने वैसा ही किया. एक दो क्षण के बाद मैंने सुना, "अच्छा, अब आंखें
खोलो. देखो तो यह क्या है."
मैंने देखा तो देखती ही रह गई. एक बड़े खाकी बक्से के ऊपर जहाज "राजुला"
का सुन्दर मॉडल रखा था. उस पर लिखा था, "कप्तान लिंडसे की शुभ कामनाओं
सहित." और नीचे जहाज का नाम तथा कंपनी का नाम था. मैंने विस्मय से कप्तान
की तरफ देखा तो उन्होंने मुझे प्यार करके मुस्कराते हुए कहा, "हां, बेटी,
यह तुम्हारे लिए ही है." मैं गर्व से सिर ऊंचा किये हुए उसके कमरे से
बाहर आई. मैंने कप्तान साहब की भेंट सबको दिखाई. सबने कहा, `बड़ी सुन्दर
भेंट है.' मेरी खुशी का ठिकाना न था और मैं खुशी से नाचने लगी.
