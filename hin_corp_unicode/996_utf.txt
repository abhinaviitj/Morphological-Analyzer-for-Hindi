<णटुरल् श्चिएन्चे><भिओ छ्हेमिस्ट्र्य्.><आनोन्><ख्हड् फट्रिक-ईईई><१९८९><ञ् आ ई><णेत् ढेल्हि><२६ टो २८><२८००><आनोन् ख्हड् फट्रिक-ईईई><ढ्हनन्जय् खुमर्>

 किस्में
१. अलान्दी अथवा वादकी:- फल मध्यम आकार के, गूदेदार, गूदे का रंग गहरा लाल,
स्वाद खट्टा-मीठा, बीज सख्त या कड़े.
२. जोधपुर रेड:- यह किस्म राजस्थान में पायी जाती है. यहां पर वर्षा बहुत कम
होती है. इसमें फल मध्यम से बड़े आकार के होते हैं, फलों का छिलका पकने पर लाल
हो जाता है, गूदा लाल रंग का होता है, लेकिन बीज बहुत ही सख्त होते हैं. इस
किस्म में फलों का फटना एक मुख्य परेशानी है.
३. कन्धारी:-यह किस्म हिमाचल प्रदेश में बहुतायत से पायी जाती है, जहां सर्दी
की ऋतु बहुत ही ठण्डी होती है. फल बड़े आकार के होते हैं, फलों का बाह्य आवरण
गहरा लाल, गूदा गहरा लाल अथवा गुलाबी होता है. रस स्वाद में मीठा पर हल्का खटाई
लिए होता है. बीज सख्त होते हैं.
४. मस्कट रेड़:-फल छोटे से लेकर मध्यम आकार के होते हैं. फलों का छिलका गहरा
लाल और सख्त होता है, गूदेदार, रस मीठा होता है, बीज अपेक्षाकृत कम सख्त होते
हैं.
५. काबुल:- फल बड़े आकार के होते हैं, फलों का छिलका मोटा होता है. गूदे का रंग
अथवा गुलाबी होता है, रस मीठा होता है और बीज नरम होते हैं.
६. ढोलक:- इस किस्म की खेती गुजरात में की जाती है. इसमें फल बड़े आकार के होते
हैं, फलों का वाह्य आवरण हल्का हरा होता है, रास स्वाद में खट्टा-मीठा होता है,
गूदे का रंग हल्का गुलाबी और बीज नरम होते हैं.
७. गणेश:- यह एक उन्नत किस्म है, जिसको महाराष्ट्र (पूना) में विकसित किया जाता
है. इसके पौधे बहुफलदायक होते हैं. फल मध्यम से लेकर बड़े आकार के होते हैं.
बीजावरण या गूदा हल्का गुलाबी रंग का होता है, रस बहुत ही मीठा और बीज नरम होते
हैं.
इस किस्म को भारत के किसी भी क्षेत्र में आसानी से लगाया जा सकता है, सिर्फ
अधिक ठण्ड़े क्षेत्रों को छोड़कर. इस किस्म के पौधे उद्यान विज्ञान विभाग,
महात्मा फुले कृषि विद्यापीठ, अहमदनगर (महाराष्ट्र) से प्राप्त किए जा सकते
हैं.
 मिट्टी
अनार की खेती किसी भी प्रकार की भूमि में की जा सकती है. जिस भूमि में दूसरे
फलों के वृक्ष आसानी से पनप नहीं पाते हैं, वहां पर भी इसे लगाया जा सकता है,
यद्यपि इसकी खेती के लिए दोमट या कछारी मिट्टियां सर्वोत्तम हैं. इसे अधिक
लवणीय या हल्की क्षारीय भूमि में भी लगा सकते है. इसे काली मिट्टी में भी लगा
सकते हैं, जिसकी गहराई कम से कम ढाई से तीन फुट हो.
 जलवायु
अनार की खेती समुद्र तल से २५०० मी. की ऊंचाई तक सफलतापूर्वक की जा सकती है.
वैसे तो यह उष्ण या उपोष्ण जलवायु का पेड़ है. इसकी अच्छी खेती वहां होती है,
जहां पर गर्मियां गर्म होती है और जाड़े की ऋतु ठण्डी होती है. इसके पौधे पाला
सहन कर सकते हैं, लेकिन -८ सेल्शियस से कम ताप इसके लिए हानिप्रद है. इसकी
खेती अधिक आर्द्रता वाले प्रदेशों में भी कर सकते हैं, लेकिन फलों के पकने के
समय गर्म और शुष्क वातावरण की जरूरत होती है. फल तब तक मीठे नहीं होते हैं, जब
तक कि वातावरण लम्वे समय तक गर्म न हो.
अनार के पौधे सूखे का भी सामना कर सकते हैं, परन्तु सिंचित क्षेत्रों में ही फल
अच्छे लगते हैं.
उष्ण तथा उपोष्ण जलवायु में वृक्ष सदाबहार या आशिक पर्णपाती होते हैं, परन्तु
जहां जाड़े में ऋतु अधिक ठण्डी होती है, वहां वृक्ष पर्णपाती होते हैं.
 प्रसारण
१. बीज द्वारा:- अनार के बीज अक्टूबर में होते हैं. पौधे अगले मानसून तक तैयार
हो जाते हैं. प्रारंभिक वर्षों में बीज से अनार के पौध बनाने का प्रयास बहुत
किया गया, किन्तु पौधों में बहुत विभिन्नता पाया गई. इन पौधों से उपज भी कम
प्राप्त हुई और फल भी अच्छे किस्म के नहीं लगे.
२. अलेंगिक तरीका:- (अ) कलम द्वारा:- कलमें जिस शाखा से तैयार करनी हों, वह कम
से कम कनिष्ठ (छोटी) उंगली जितनी मोटी हो, एक वर्ष पुरानी हो और २० से ३० से.
मी. लम्बी हो. एक कलम में कम से कम चार या पांच आंखें होनी चाहिएं. कलम नीचे
वाले हिस्से से सीधी और ऊपर वाले हिस्से से तिरछी काटनी चाहिए. नीचे वाले
हिस्से को, कली के ठीक नीचे से ही काटना चाहिए.
पर्णपाती वृक्षों से कलम बसन्त ऋतु में ले सकते हैं, जब नये फुटाव आने का समय
हो या वृक्षों में बढ़वार शुरू होनी वाली हो. सदाबहार वृक्षों से कटिंग वर्षा
ऋतु में ले सकते हैं. कलम उन शाखाओं से भी बना सकते हैं, जो मुख्य तने के नीचे
वाले हिस्से से निकलती हों.
कलम को पौदशाला में लगाने से पहले अगर रसायन इण्डोल एसिटिक एसिड (२०० पी.पी.एम.
२०० मि.ग्रा. एक लीटर पानी में) या सिराडिक्स से उप-~चारित कर लिया जाय तो
जड़ों का विकास अच्छा होता है. कलमों को अलग-अलग गुच्छों में बांध लेते हैं और
फिर उनको एक साथ उपचारित करते हैं. कलम के निचले सिरे को इण्डोल एसिटिक एसिड के
घोल में थोड़ी देर के लिए डुबो देते हैं और अगर सिरा-~डक्स से उपचारित करना हो
तो सिरा-~डिक्स पाऊडर को एक कागज पर हल्की परत के रूप में फैला देते हैं, फिर
कलमों के नीचे वाले सिरे को पानी में डुबोकर गीला कर देते हैं और इस सिरे को
चूर्ण से छू लेते हैं. फिर कलम को हल्का छिड़काते हैं, जिससे कसमों पर अतिरिक्त
चिपका हुआ चूर्ण झड़ जाय. इसी तरह से सारी कलमों को उपचारित कर लेते हैं.
कलमों को उपचारित करने के बाद पौदशाला में ४० से ६० से मी. की दूरी पर लगा देते
हैं. लगाते समय कलम का दो तिहाई हिस्सा जमीन में दबा देते हैं और एक तिहाई
हिस्सा जमीन के सतह से ऊपर रखते हैं. एक साल बाद जब जड़ें अच्छी तरह से विकसित
हो जाती हैं, तब पौधे को मिट्टी सहित निकाल लेते हैं. पौधे निकालते समय इस बात
का ध्यान रखना चाहिए कि जड़ों को कोई नुकसान न पहुंचे. फिर पौधे को मुख्य
उद्यान में स्थानान्तरित कर देते हैं.
(ब) गूटी द्वारा:- यह पौद तैयार करने की सबसे उत्तम विधि है. इस विधि द्वारा
तैयार किये गये पौधों में जड़ों का विकास अच्छा होता है और पौधे भी अच्छे पनपते
हैं. गूटी जुलाई-अगस्त में बांधते हैं. गूटी के लिए एक साल पुरानी और स्वस्थ
शाखा का चयन करते हैं. टहनी के सिरे से करीब एक या डेड़ फुट नीचे गूटी बांधते
हैं. जहां गूटी बांधनी हो, वहां करीब डेड़ से एक इंच की चौड़ाई में ऊपरी छाल को
चाकू से हटा देते हैं और हटाने के बाद अन्दर के हिस्से को चाकू से खुरच भी देते
हैं. अगर छाल रहित शाखा के ऊपरी भाग पर इण्डोल ब्यूटायरिक एसिड का चूर्ण लगा
दें ते जड़ें सुगमता से निकलती हैं. कटे हुए हिस्से को भीगे मौंस से पूरी तरह
चारों तरफ से ढक लेते हैं. फिर प्लास्टिक का टुकड़ा या पालीचीन का टुकड़ा, जो ८
से १० वर्ग इन्च का हो, उससे मौंस को चारों तरफ से लपेट देते हैं. फिर पालीथिन
को अच्छी तरह से मोड़ देते हैं और दोनों सिरों को अच्छी तरह से सुतली से बांध
देते हैं. पालीथिन के टुकड़े को अच्छी तरह से बांधते हैं, जिससे अन्दर की नमी न
उड़ सके और वर्षा का पानी भी भीतर न जा सके.
दो या तीन महीनों में जड़े विकसित हो जाती हैं. विकसित जड़े पारदर्शी पालीथिन
से दिखाई देने लगती हैं. उस समय इस शाखा को गूटी के नीचे से सिकेटियर या चाकू
द्वारा मातृ पौधे से अलग कर देते हैं. फिर पालीथिन को हटा देते हैं, जबतक कि
पौधे का पूर्ण विकास न हो जाय.
 पौद लगाने का तरीका
पौद लगाने से पहले उद्यान का विन्यास (खाका) तैयार करते हैं. चौकोर विधि से पौद
लगाने के लिए कतार से कतार की दूरी ५ मीटर और पौधे से पौधे की दूरी ५ मीटर रखी
जाती है. इस प्रकार एक हैक्टर में ४०० पौधे आ सकते हैं. दो फुट लम्बाई, दो फुट
चौड़ाई और दो फुट गहराई के गड्ढे तैयार कर लेते हैं. गड्ढों को खोदते समय ऊपरी
सतह की मिट्टी और गड्ढों के अन्दर की मिट्टी को अलग-अलग रखते हैं. फिर गड्ढों
को थोड़े दिन के लिए छोड़ देते हैं व उनको दूप लगने देते हैं. फिर खोदी हुई
मिट्टी में २५ कि.ग्रा. अच्छी गोबर की सड़ी हुई खाद, २५ से ३० ग्रा. ५ प्रतिशत
बी. एच. सी. या ५ प्रतिशत एल्ड्रिन चूर्ण और उर्वरक प्रति गड्ढा मिला देते हैं
और गड्ढों को भर देते हैं. भरते समय गड्ढों के ऊपर वाली मिट्टी पहले भरते हैं.
फिर नीचे की सतह की मिट्टी भरते हैं. मिट्टी थांवलों में १० से.मी. ऊंचाई तक
भरते हैं, फिर झारे से पानी दे देते हैं. वर्षा ऋतु में पौधे को पौदशाला से
मिट्टी सहित निकालते हैं. फिर पौधे को गड्ढे के मध्य लगा देते हैं और मिट्टी को
जड़ों के चारों तरफ अच्छी तरह दबा देते हैं और झारे द्वारा पानी दे देते हैं.
 खाद और उर्वरक
अनार की पौद लगाते समय प्रति गड्ढा निम्नलिखित खाद और उर्वरक देनी चाहिए:
१. गोबर की खाद २५ कि.ग्रा.
२. नाइट्रोजन १०० ग्राम
 (यूरिया २१७ ग्राम)
३. फास्फोरस ५० ग्राम
 (सिंगल सुपर फास्फेट ३१२.५ ग्राम)
४. पोटाश
 (म्यूरेट आफ पोटाश ८४ ग्राम)
इसके अलावा ५ प्रतिशत बी.एच.सी. अथवा ५ प्रतिशत एल्ड्रिन चूर्ण २५ से ३० ग्रा.
प्रति गड्ढा, दीमक की रोकथाम के लिए देनी चाहिए.
क्षारीय और लवणीय भूमि में नाइट्रोजन यूरिया के रूप में देने के बजाय कैल्सियम
अमोनियम नाइट्रेट देनी चाहिए. फिर हर साल नाइट्रोजन की मात्रा १०० ग्रा. बढ़ाते
रहें, जबतक कि २५० ग्राम न हो जाय. इस प्रकार फल देने वाले पौधों को, जो ५ साल
या उससे ज्यादा का हो, निम्नलिखित खाद और उर्वरक देते रहें:-
१. गोबर की खाद ३० कि.ग्रा.
२. नाइट्रोजन ५०० ग्राम
३. फास्फोरस २५० ग्राम
४. पोटाश २५० ग्राम
इसके अलावा एल्ड्रिन ५ प्रतिशत २५ से ३० ग्राम प्रति पौधा देनी चाहिए. ६०
प्रतिशत नाइट्रोजन (३०० ग्रा.), फास्फोरस और पोटाश की पूरी मात्रा फूल आने के ४
से ५ सप्ताह पूर्व दे देनी चाहिए. बाकी ४० प्रतिशत नाइट्रोजन यानि २०० ग्रा.
फल, लगने के समय देनी चाहिए.
फल देने वाले पौधों के फैलाव के नीचे लगभग आधा फुट गहरी और आधा मीटर चौड़ाई की
गोलाकार खाई खोद लेनी चाहिए. फिर खोदी हुई खाई की मिट्टी में खाद और उर्वरक
अच्छी तरह मिला देनी चाहिए. तदुपरान्त खाई को मिट्टी से अच्छी तरह ढक देना
चाहिए. खाद और उर्वरक देने के बाद एक हल्की सिंचाई अवश्य कर देनी चाहिए.
 सिंचाई
सिंचाई आवश्यकतानुसार करनी चाहिए. सिंचाई थांवलों में की जाती है, लेकिन एक
थांवले का पानी दूसरे थांवले में नहीं जाना चाहिए. इसलिए सिंचाई की नाली पौधों
की कतारों के बीच में बनाई जाती है. फिर उस नाली को हर थांवले से छोटी नाली
द्वारा जोड़ देते हैं.
साधारणतया गर्मियों में २० से २५ दिन के अन्तराल पर और सर्दियों में डेड़ से दो
महीने के अन्तराल पर सिंचाई की जाती है. वर्षा ऋतु में सिंचाई की जरूरत नहीं
होता है, लेकिन फल लगने के पश्चात् नियमित रूप से सिंचाई करनी चाहिए. नहीं तो
फल पकने के समय फटने लग जाते हैं.
 कटाई-छंटाई
प्रारम्भिक वर्षों में पौधे को सशक्त रूप देने के लिए जमीन की सतह से तीन या
चार मुख्य तने आने देते हैं. फिर इन तनों पर एक अथवा डेड़ फुट तक रोई शाखा नहीं
रखते हैं. तदुपरान्त हर तने पर चार या पांच प्रारम्भिक शाखाएं, जो हर दिशा में
निकलती हों और उनके बीच की दूरी बराबर ही, रखते हैं. जब मुख्य तने एक से डेड़
मीटर के हो जाएं तो उनको ऊपर से काट देते हैं. इस तरह दो या तीन साल में पौधा
सही रूप और आकार धारण कर लेता है. बाद के वर्षो में अनार की ज्यादा कटाई-~छंटाई
की जरूरत नहीं होती है. सिर्फ पौधे को सही रूप में रखने के लिए आवश्यकतानुसार
ही काट-छांट करते हैं. हर वर्ष मुख्य तनों के पास से जो अनचाही शाखाएं निकलती
हैं, उनको हटाते रहते हैं. इसके अलावा सूखी हूई, आपस में रगड़ खाती हुई और
रोगग्रस्त टहनियों को भी हटा देते हैं.
अनार में फल पुरानी शाखाओं के सिरे पर लगते हैं. इसीलिए अगर टहनियों की ज्यादा
छंटाई कर दें तो पौधे की बढ़त ज्यादा होती है, लेकिन फल कम लगते हैं.
पौधों को सही आकार में रखने के लिए हर वर्ष कुछ शाखाएं हर दिशा में आने देते
हैं, जिन पर अगले वर्ष फल लगते हैं.
पर्णपाती वृक्षों में कटाई-छंटाई जनवरी के अन्तिम सप्ताह में करते हैं, जबकि
सदाबहार वृक्षों में नई बढ़वार शुरु होने से पहले करते हैं, क्योंकि इस समय
पौधे सुशुप्तावस्था में रहते हैं. इसलिए कटाई-छंटाई का उन पर कोई नुकसान नहीं
होता है.
 अन्तराकृषि
अनार में फल लगने में चार या पांच वर्ष लग जाते हैं. इसी बीच पौधों के कतारों
के बीच की जगह का भी किसान इस्तेमाल कर सकता है. जैसे हरी खाद वाली फसलें,
सब्जियां, दलहनी फसलें आदि उगा सकते हैं. इसी तरह शुरू के वर्षों में भी किसान
उद्यान से कमाई कर सकता है. इसमें ध्यान देने योग्य बात यह है कि मुख्य फसल को
कोई मुकसान न पहुंचे.
अन्तरा शस्य के रूप में अनन्नास, पपीता लगा सकते हैं. सब्जियां जैसे फूलगोभी,
बन्दगोभी, टमाटर, तरबूज आदि उगा सकते हैं. मसालों वाली फसलें, जैसे
मिर्च, अदरक, हल्दी भी लगा सकते हैं. दलहनी फसलें मूंग, मोठ, ग्वार आदि भी उगा
सकते हैं.
अन्तराकृषि के और भी कई लाभ हैं, जैसे-
१. बगीचे की देखभाल हो जाती है.
२. खरपतवार, कीट और रोगों की रोकथाम हो जाती है.
३. दूसरी फसलों की हल्की छाया फल के पौधों के लिए फायदेमन्द होती है.
४. जमीन की सरचना सुधरती है और उर्वरता बढ़ती है.
 बहार उपचार
इसमें फूल आने के करीब डेड़ से दो मास पहले से सिंचाई रोक देते हैं. दो महीने
पश्चात् जमीन में खाद और उर्वरक मिलाते हैं और हल्की सिंचाई कर देते हैं. फिर
नियमित रूप से आवश्यकतानुसार अच्छी सिंचाई करते रहते हैं, जिससे पौधों में नई
बढ़त होती है, फूल लगते हैं और परिणामस्वरूप अच्छी पैदावार मिलती है.
साधारणतया अनार में चार साल के बाद फल लगते हैं. भारत में मौसम बदलने के साथ एक
वर्ष में तीन बार फूल आते हैं.
१. जून-जुलाई में, जिसको मृग बहार कहते हैं, जिसमें फल अक्टूबर-नवम्बर में
लगते हैं.
२. फरवरी-मार्च में, जिसको अम्बे बहार कहते हैं, फल जुलाई-अगस्त में आते हैं.
३. इसके अलावा दक्षिणी भारत में एक और बहार देखने में आती है, जिसके फूल
सितम्बर-अक्टूबर में आते हैं.
वैसे तो फल किसी भी मौसम में लिया जा सकता है, लेकिन एक ही बहार की फसल लेनी
चाहिए, जिससे हर वर्ष नियमित समय पर फल मिल सकें. कौन सी बहार की फसल लें, यह
स्थानीय बाजार की मांग और पानी की उपलब्धि पर निर्भर करता है.
उत्तरी भारत में ज्यादातर मृग बहार फसल ही ली जाती हैं, क्योंकि इन क्षेत्रों
में गर्मियों में पानी की कमी रहती है. इसलिए फूल वर्षा ऋतु में या उसके बाद
आने दिये जाते हैं, जब जमीन में पर्याप्त मात्रा में नमी रहती है.
इस बहार को लेने के लिए मार्च से अप्रैल-मई तक सिंचाई रोक दी जाती है. फिर १०
सें मी. गहराई तक जमीन की हल्की जुताई कर देते हैं या फिर हल चला देते हैं.
साधारणतया जनवरी-फरवरी में पत्तियां झड़ जाती हैं. पौधा अप्रैल से मई तक
सुशुप्त अवस्था में रहता है. खाद और उर्वरक मई के अन्तिम सप्ताह में दे देते
हैं और हल्की सिंचाई कर देते हैं. फिर चार से पांच दिन बाद अच्छी सिंचाई कर दी
जाती है. एक या दो सिंचाई की जरूरत पड़ती है, जब तक कि वर्षा प्रारम्भ न हो
जाय. पौधे की बढ़वार जून में शुरू हो जाती है और वर्षा के प्रारम्भ होते ही
फूल आने लग जाते हैं. फल अक्टूबर में लगने लग जाते हैं और तुड़ाई दिसम्बर तक
चलती रहती है.
दक्षिणी भारत में ज्यादातर अम्बे बहार फसल ली जाती है, जहां
गर्मियों में पर्याप्त मात्रा में पानी मिलता है. वर्षा के शुरू होते ही सिंचाई
रोक दी जाती है. अक्टूबर-नवम्बर में हल्की सिंचाई कर दी जाती है या हल चला दिया
जाता है. खाद और उर्वरक दिसम्बर-जनवरी में दे देते हैं और एक हल्की सिंचाई कर
देते हैं. फिर पांच दिन बाद एक अच्छी सिंचाई कर दी जाती है, जिससे एक मास के
भीतर ही फूल आ जाते हैं. फल जून-जुलाई में लग जाते हैं. अम्बे बहार फसल पश्चिमी
महाराष्ट्र के शुष्क क्षेत्रों के लिए, उपज और फलों की गुणवत्ता के दृष्टिकोण
से बहुत ही उत्तम रहती है.
हस्ती बहार कम ही ली जाती है, क्योंकि अगस्त-सितम्बर के महीनों में पौधे
सुशुप्तावस्था में रहते हैं और उस समय वर्षा की संभावना बनी रहती है.
 कीट-रोग और उनका नियन्त्रण कीट
१. अनार का तितली या फल छेदक:-तितली फूलों के ऊपर या छोटे फलों के ऊपर अण्डे दे
देती है. अण्डों से सूंडी बाहर निकलने के बाद पत्तों में छेद बनाते हुए अन्दर
प्रवेश कर जाती है. फिर गूदा व बीजों को खा जाती है. क्षतिग्रस्त फलों में
बैक्टीरिया और फफूंद लग जाती है और फल सड़ जाते हैं.
लक्षण:- फलों से बदबू आने लग जाती है और सूंडी का मल फलों के छेद से बाहर निकल
कर चारों तरफ चिपक जाता है. बाद में फल गिर जाते हैं और अगर पहले फल तोड़ लिये
जांय तो खाने योग्य नहीं रहते हैं.
रोकथाम:- मेटासिसटाक्स ५० ई.सी. १ मि.ली. का प्रति लीटर पानी में घोल बनाएं,
डाइमेक्रोन ०.०३%, कार्बोरिल ०.२ प्रतिशत (सेविन पाउडर ४ ग्राम प्रति लीटर पाना
में) या मोनोक्रोटो-~फॉस ०.०३ प्रतिशत का घोल बनाकर १५ दिन के अन्तराल पर दो से
तीन बार छिड़काव करें.
२. छाल खाने वाली सूंडी:- यह कीट छाल में छेद कर देती है और अन्दर से खाती रहती
है. इसका आक्रमण पुराने पेड़ों पर या अव्यवस्थित उद्यानों में ज्यादा होता है.
एक छेद में एक ही सूंडी पायी जाती है. ज्यादा आक्रमित पेड़ों पर १० से १२ छेद
पाये जाते हैं और ऐसे पेड़ों पर फल नहीं लगते हैं.
रोकथाम:- उद्यान को साफ रखना चाहिए. पौधों की कटाई-छंटाई निय-~मित रूप से करनी
चाहिए. ग्रसित पेड़ के जाले साफ कर देना चाहिएं और हरेक छेद में रूई का फाया
पेट्रोल या केरोसिन में डूबो कर घुसा देना चाहिए और छेद को मिट्टी से लेप देना
चाहिए. पेट्रोल या केरोसिन की जगह नुवान अथवा डाइक्रोलोवास ०.१ प्रतिशत घोल का
भी इस्तेमाल कर सकते हैं.
३. तना छेदक:- सूँड़ी छाल में छेद करके तने के अन्दर या शाखाओं में प्रवेश कर
जाती है और तने को या शाखा को खाती रहती है. यह ज्यादा-~तर रात को निकलती है.
आक्रमित पेड़ की छाल पर छोटा सा छेद दिखाई देता है और छेद के बाहर कीट का मल
दिखाई देता है.
रोकथाम:- छेद में मुड़े हुए तार द्वारा साफ करने के बाद रूई का फाया पेट्रोल या
केरोसिन में डुबोकर अन्दर भर देते हैं फिर छेद को मिट्टी से लेप देते हैं.
४. रस चूंसने वाले कीड़े:- एफिड, माहू, थिप्स आदि पत्तियों से रस चूँसते हैं.
परिणामस्वरूप फूल और फल झड़ जाते हैं.
सफेद मक्खी और एफिड पत्तियों और कोपलों से रस चूंसते हैं, जिससे पत्तियां रंग
रहित हो जाती हैं और मुरझा जाती हैं. ये कीड़े एक प्रकार की लार छोड़ते है,
जिससे पौधे की संश्लेषण क्षमता कम हो जाती है.
थिप्स पत्तियों और फूलों को नुकसान पहुंचाता है, जिससे पत्तियां मुड़ जाती हैं
और बाद में सूख जाती हैं. फूल भी झ़्अड़ जाते हैं.
रोकथाम:- फास्फेमिडान ०.०३ प्रतिशत घोल के दो छिड़काव १०-१५ दिन के अन्तराल पर
करें. डाइमिथोएट (रोगोर) .०३ प्रतिशत ३० ई.सी. का भी इस्तेमाल कर सकते हैं.
५. पत्तियों को खाने वाली सूंडी:- कीट नरम पत्तियों के नीचे अण्डे देती है.
सूंडी पहले पत्तियों को अन्दर से खाती रहती है, फिर बाद में पत्तियों से बाहर
निकल कर पूरी पत्ती को खा जाती है.
रोकथाम:- रोरोर या मेटासिड एक मि.ली. का प्रति लीटर पानी में घोल बनाकर दो बार
१५ दिन के अन्तराल पर छिडकाव करें.
६. गोलकृमि या नीमेटोड:- यह कृमि पौधे की जड़ों में प्रवेश करके अन्दर से रस
चूंसती रहती हैं.
लक्षण:- जड़ो में गांठें बन जाती हैं, पौधा छोटा रह जाता है, पत्तियां मुड़
जाती हैं और उनका गुच्छा बन जाता है. बाद में पत्तियां मुरझा जाती हैं और सूख
जाती हैं.
रोकथाम:- कार्बोफ्यूरान या फ्यूरा-~डान १३ से १५ ग्रा. फल देने वाले पौधे के
फैलाव के नीचे ५ सें. मी. गहरी खाई बनाकर जड़ों के चारों तरफ दें. फिर खाई को
मिट्टी से अच्छी तरह ढक दें और पानी दे दें.
 रोग
१. फलों के धब्बा रोग:- यह रोग फफूँद से होता है. फलों के ऊपर हरे पीले बॉर्डर
वाले धब्बे पड़ जाते हैं. बाद में धब्बों की लाइन बन जाती है, जिससे छिलका नीचे
और बीज भूरे पड़ जाते हैं. बाद में फलों का रूप भी बिगड़ जाता है.
रोकथाम:-१. रोगग्रसित फलों व टहनियों को हटा देना चाहिए.
२. डायथेन एम-४५ या ब्लाइटोक्स ५०० ग्रा. का २०० लीटर पानी में घोल बनाकर फल
बनने के बाद तीन से चार छिड़काव प्रति हैक्टर १५ दिन के अन्तराल पर करें.
 तुड़ाई और उपज
फूल आने के करीब चार से पांच महीने बाद फल तैयार हो जाते हैं. जब फलों का छिलका
हल्का पीला या गुलाबी पड़ जाय और हाथ से बजाने पर धात्विक ध्वनि आने लग जाय, तो
फलों की तुड़ाई करनी चाहिए.
एक पेड़ पर करीब ९० से १०० फल लगते हैं और एक पेड़ २५ से ३० वर्ष तक अच्छी उपज
देने में सक्षम होती है.
