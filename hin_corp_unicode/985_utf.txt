<छोम्मेर्चे.><ःअन्डिच्रङ्ट्स् अन्ड् ईन्डुस्ट्र्य्.><ऊडय् फ्रटप् शिन्ग्ह्.><ख्हडि घ्रमोड्योग्.><१९९०><ख्हडि अउर् घ्रमोड्योग् आअयोग्.><भोम्बय्.><४६० टो ४६३><२३००><ऊडय् फ्रटप् - ख्हडि घ्रमोड्योग्.><ढ्हनन्जय् खुमर्.>

भारत में गरीबी तथा उसका उन्मूलन
 उदय प्रताप सिंह
भारत जैसे विकासशील देश के सामने एक गंभीर समस्या है गरीबी उन्मूलन की. इसका
समाधान तब तक नहीं हो सकता जब तक इसके कारणों का सही पता लगा नहीं लिया जाता. इस
समस्या के अनेक स्वरूपों, इसकी वर्तमान स्थिति, इसके कारणों और उन कारणों को दूर
करने के उपायों पर एक दृष्टिकोण रखने का यहां प्रयास किया गया है.
भारत प्राचीन काल में सोने की चिड़िया कहा जाता था. परन्तु अब वह विश्व के
निर्धन देशों में गिना जाता है. किसी समय एक फ्रांसीसी पर्यटक वर्नियर ने लिखा
था कि "भारत एक ऐसा अथाह गड्ढा है, जिसमें संसार के सभी देशों का सोना-चांदी
इकट्ठा होता है और जहाँ से उसके निकलने का कोई मार्ग नहीं है." भारत की इस
समृद्धि के कारण ही महमूद गजनवी और नादिरशाह जैसे आक्रमणकारी भारत आये और लूटकर
अपार धन-सम्पत्ति अपने साथ ले गये. इसी कारण पुर्तगाली, फ्रांसीसी व अंग्रेज
व्यापारी भी भारत की ओर आकर्षित हुए और व्यापार के माध्यम से भारत के धन को
अपने-अपने देशों में ले जाने के लिए उनके बीच एक कठोर प्रतियोगिता चली जिसमें
अंत में अंग्रेजों की जीत हुई और उन्होंने व्यापार के साथ-साथ भारत पर अपना
साम्राज्य भी स्थापित किया और धीरे-धीरे उसका शोषण कर आर्थिक दृष्टि से उसे
खोखला कर दिया.
परन्तु `वर्नियर' के इस कथन के बिलकुल विपरीत गुन्नार मिर्डल का कथन है कि
"भारत वर्ष में गरीबी उतनी ही पुरानी है, जितनी कि भारतीय संस्कृति." अत: यह
भ्रामक है कि इसका कथन सत्य है, परन्तु वर्नियर के कथन का पलड़ा भारी अवश्य
ही है, क्योंकि उसके अनेकों प्रमाण हैं.
गरीबी उन्मूलन के लिए किए जाने वाले प्रयासों के पूर्व संक्षेप में इतना समझ
लेना आवश्यक है कि गरीबी है क्या ?
हम पारिभाषिक रूप में यह कह सकते हैं कि गरीबी वह दशा है जिसमें व्यक्ति अपना
तथा अपने आश्रितों की अनिवार्य आवश्यकताओं को पूरा करने में अक्षम होता है.
गिलिन और गिलिन ने लिखा है कि "गरीबी वह दशा है जिसमें एक व्यक्ति या तो
अपर्याप्त आय अथवा मूर्खतापूर्ण व्यय करने के कारण अपने जीवन स्तर को इतना ऊँचा
नहीं रख पाता कि उसकी शारीरिक एवं मानसिक क्षमता बनी रह सके और उसको तथा उसके
आश्रितों को अपने समाज के स्तरों के अनुसार उपयोगी ढंग से कार्य करने
के योग्य रख सके."
अत: स्पष्ट है कि गरीबी की हालत में व्यक्ति अपनी तथा अपने आश्रितों की कार्य
क्षमता बनाये रखने में अक्षम रहता है.
इस प्रकार भारत पराधीनता एवं गरीबी की बेड़ियों में जकड़ा हुआ था. कालान्तर में
भारत को स्वाधीनता तो अवश्य मिल गयी परन्तु गरीबी उसके सामने काल के समान मुँह
फैलाए हुए अभी भी खड़ी है. भारत सरकार ने देश की आर्थिक स्थिति को सुधारने के
लिए आर्थिक नियोजन को अपनाया और भारतीय अर्थव्यवस्था के विविध क्षेत्रों को
उन्नत बनाकर भारत के लोगों की गरीबी दूर करने का प्रयास किया. नियोजित आर्थिक
विकास द्वारा भारतीयों की आर्थिक स्थिति पर्याप्त सीमा तक सुधरी भी हैं, फिर भी
देश की बढ़ती हुई जनसंख्या के कारण गरीबी की स्थिति में वह परिवर्तन नहीं आ सका
है, जिस परिवर्तन की आशा की गई थी तथा भारत की लगभग ६८.४ करोड़ जनसंख्या का एक
बड़ा भाग अब भी गरीबी रेखा के नीचे जीवनयापन कर रहा है.
गरीबी रेखा प्रति व्यक्ति मासिक व्यय के मध्यमान को माना जाता है, जिसमें
व्यक्ति को २,४०० कैलोरी ऊर्जा ग्रामीण क्षेत्र में तथा २,२०० कैलोरी ऊर्जा शहरी
क्षेत्र में प्राप्त हो सके. १९७९-८० में गरीबी रेखा के नीचे जीवन यापन करने
वाली जनसंख्या ४७ प्रतिशत थी जो सरकारी दावे के अनुसार अब ४१.५ प्रतिशत है.
परन्तु गैर सरकारी आंकड़ों के अनुसार यह अभी भी ४८ प्रतिशत से कम नहीं है.
गरीबी उन्मूलन के लिए शासन द्वारा अनेक योजनाएं तथा अनेक कार्यक्रम भी चलाए जा
रहे हैं. उदाहरणार्थ `समग्र ग्रामीण विकास कार्यक्रम' एक ऐसा कार्यक्रम है,
जिसका उद्देश्य ग्रामीण क्षेत्रों को आर्थिक दृष्टि से विकसित करके वहां के
लोगों को गरीबी रेखा से ऊपर उठाना है. राष्ट्रीय `ग्रामीण रोजगार कार्यक्रम' एक
अन्य ऐसा ही कार्यक्रम है जिसका उद्देश्य ग्रामीणों के लिए अतिरिक्त रोजगार
मुहैया करना है. ऐसा ही एक अन्य कार्यक्रम `ग्रामीण भूमिहीन श्रमिक रोजगार
कार्यक्रम'है, जिसका उद्देश्य ग्रामीण भूमिहीन मजदूरों को रोजगार प्रदान करना
है. `ग्रामीण युवा स्वरोजगार प्रशिक्षण योजना' भी एक अन्य ऐसी ही योजना है जिसका
उद्देश्य ग्रामीण युवकों को स्वरोजगार के लिए विविध प्रकार के कार्यों के लिए
प्रशिक्षित करना है. बीस-सूत्री कार्यक्रम के अनेक सूत्र भी ऐसे हैं, जिनके
क्रियान्वय से गरीबी बहुत हद तक दूर हो सकती है. काग्रेस (इं) की सरकार द्वारा
संचालित ग्रामीण क्षेत्रों के लिए जवाहर रोजगार योजना तथा शहरी क्षेत्रों के लिए
नेहरू रोजगार योजना भी ऐसी ही योजनाएं हैं, जिनके क्रियान्वयन से गरीबी कम की जा
सकती है. परन्तु इन सब कार्यक्रमों व योजनाओं के बावजूद बढ़ती हुई देश की आबादी
के कारण लोगों की आर्थिक स्थिति पर वांछनीय प्रभाव नहीं पड़ सका है और देश
की जनसंख्या का एक बड़ा भाग अब भी गरीबी रेखा के नीचे जीवन व्यतीत करने के लिए
बाध्य है.
गरीबी की स्थिति के कारण
गरीबी की इस स्थिति के कुछ कारण हैं जिनका विवेचन निम्न प्रकार से
किया जा सकता है:
१. हमारे देश में जनसंख्या उन साधनों से अधिक है, जिनका प्रयोग करके जनसंख्या
अपनी रोजी रोटी कमा सकती है. उत्पादन के विविध क्षेत्रों में जितने लोग लाभप्रद
ढंग से खपाए जा सकते हैं, उनमें उससे अधिक लोग लगे हुए हैं.
२. कृषि में लगी हुई जनसंख्या की तुलना में कृषि योग्य भूमि की कमी है, अत: कृषि
क्षेत्र में लगी हुई जनसंख्या गरीब है.
३. उद्योग धन्धों का असंतुलित विकास भी भारत में गरीबी के अनेक कारणों में से एक
है. देश में कुछ वृहद् स्तरीय उद्योग हैं. जिनमें मशीनों का बड़ा व्यापक प्रयोग
होता है. इससे कुछ लोगों की आय तो बहुत अधिक बढ़ जाती है, पर एक बहुत बड़ी
संख्या में लोगों की आय बहुत कम रहती है. इसके अतिरिक्त लघु उद्योगों का विकास
भी इस हद तक नहीं है कि उसमें देश की सम्पूर्ण जनसंख्या लाभप्रद ढंग से रोजगार
पा सके. इसके परिणामस्वरूप देश में गरीबी बढ़ती है.
४. प्राकृतिक साधनों के उचित दोहन न होने से भी देश में गरीबी है. हमारे देश में
प्राकृतिक साधन-विद्युत, वन, खनिज पदार्थ आदि तो बहुत हैं, परन्तु उनका उचित दोहन
करने की व्यवस्था नहीं है. यहां सोना, चांदी, तांबा, चूना पत्थर, जिप्सम,
बाक्साइट आदि प्रचुर मात्रा में हैं फिर भी उनके अपूर्ण दोहन के कारण ही
राष्ट्रीय आय जितनी बढ़नी चाहिए उतनी नही बढ़ रही है और देश की जनसंख्या का एक
बड़ा भाग निर्धन ही है.
५. निरन्तर बढ़ती हुई जनसंख्या भी देश में व्याप्त गरीबी का एक मुख्य कारण है.
हमारे देश में जनसंख्या की वृद्धि साधनों की अपेक्षाकृत अधिक है. स्वास्थ्य,
चिकित्सा, शिक्षा आदि की सुविधाओं के कारण मृत्यु दर कम होती जा रही है. इस कारण
भी जनसंख्या में निरन्तर वृद्धि हो रही है. १९८१ की जनगणना के अनुसार पिछले १०
वर्षों में हमारी जनसंख्या की वृद्धि २४.७५ प्रतिशत है, जो साधनों की दृष्टि से
काफी चिन्ताजनक है. इतनी अधिक जनसंख्या का होना हमारी गरीबी
का एक मुख्य कारण है.
६. राष्ट्रीय आय का विषम वितरण भी भारत के लोगों की गरीबी का एक कारण है. सरकारी
 कड़ों के अनुसार राष्ट्रीय आय का १० प्रतिशत भाग केवल १ प्रतिशत व्यक्तियों को
तथा २२ प्रतिशत भाग ५० प्रतिशत व्यक्तियों को मिलता है तथा शेष ४० प्रतिशत भाग
में ७७ प्रतिशत आबादी रह जाती है. परिणामस्वरूप अधिकांश जनता गरीब बनी रहती है.
७. भारत में उत्पादन का स्तर नीचा है. यह बात कृषि एवं उद्योग दोनों पर ही लागू
होती है. भारतीय किसान प्रति हेक्टेयर यूरोपीय किसान की अपेक्षा बहुत कम अन्न
पैदा करता है. इसी तरह औद्योगिक प्रतिष्ठान में काम करने वाला व्यक्ति यूरोप या
अमेरिका के औद्योगिक प्रतिष्ठानों में काम करने वालों की अपेक्षा बहुत कम उत्पाद
करता है. स्वतंत्रता प्राप्ति के बाद इस स्थिति में कुछ सुधार अवश्य हुआ है,
तथापि अब भी हमारे देश का उत्पादन स्तर यूरोपीय देशों तथा अमेरिका के उत्पादन
स्तर से नीचा है.
८. भारत में शिक्षा का प्रातिशत्य अभी भी लगभग ३६ ही है. अत: स्पष्ट है कि यहाँ
की अधिकांश जनसंख्या अशिक्षित है. जिससे लोग मृत्यु, विवाह, मुण्डन संस्कार आदि
अनेक अवसरों पर बिरादरी भोजन, शराब पीने पिलाने आदि पर धन का अपव्यय करते हैं और
गरीबी अंगद के पैर की तरह पीढ़ी दर पीढ़ी जमी खड़ी ही रहती है.
९.धार्मिक एवं सामाजिक परम्पराएं भी हमें गरीबी के जीवन की ओर ढकेलती हैं. भारत
के लोग भाग्यवादी हैं, इसलिए वे निर्धनता को ईश्वर की देन कहकर संतोष कर लेते
हैं और गरीब बने रहते है.
उपर्युक्त समस्त कारक भारत में गरीबी पैदा करने एवं उसे स्थायित्व देने में
सहायक सिद्ध हुए हैं.
गरीबी उन्मूलन के उपाय
भारत में गरीबी उन्मूलन के लिए निम्नलिखित उपाय विचारणीय हैं:-
१. भारत का मुख्य व्यवसाय कृषि है, क्योंकि देश की ६९ प्रतिशत जनसंख्या कृषि एवं
कृषि विषयक उद्योगों पर आधारित है. कृषि के पिछड़ेपन के बावजूद भारतीय
अर्थव्यवस्था में इसका महत्व इतना है कि कुल राष्ट्रीय आय का लगभग ४१.८ प्रतिशत
कृषि से प्राप्त होता है. अत: निर्धनता को दूर करने के लिए आवश्यक है कि कृषि की
स्थिति में सुधार किया जाय. जिस व्यवसाय में हमारी जनसंख्या का इतना बड़ा भाग
लगा हुआ है, उस व्यवसाय की स्थिति में सुधार करके ही निर्धनता दूर की जा सकती
है. ऐसा करने के लिए स्वतंत्रता प्राप्ति के बाद से जो प्रयास किये गये हैं, वे
उत्साहवर्द्धक हैं, फिर भी जरूरत इस बात की है कि कृषि की आधुनिक तकनीकें
छोटे-छोटे किसानों तक पहुंचे, तभी वांछित परिणाम हासिल हो सकते हैं.
२. भारत की अर्थव्यवस्था एक विकासशील अर्थव्यवस्था है. उद्योग-धन्धे या विकासशील
अर्थव्यवस्था की रीढ़ होते हैं. ग्रामीण उद्योगीकरण ही भारत की जनता के जीवन
स्तर को ऊँचा उठाने का एकमात्र साधन है. औद्योगिक विकास की ओर यदि कृषि में लगे
अर्द्ध-बेरोजगारों को काम देगा, तो दूसरी ओर वह कृषि के विकास के लिए यांत्रिक
और प्राविधिक सहायता भी उपलब्ध कराएगा. भारत में उद्योग-धन्धों की वर्तमान
स्थिति अच्छी नहीं है. उद्योगों और खानों दोनों से राष्ट्रीय आय का केवल २१
प्रतिशत भाग ही प्राप्त होता है. जहाँ तक उद्योगों के विकास का सम्बन्ध है, अभी
तक केवल वस्त्र, जूट, लोहा व इस्पात तथा चीनी जैसे उद्योग का विकास हो पाया है.
भारी व बड़े उद्योंगों के क्षेत्र में भारत में अब भी बहुत कुछ करना शेष है. इस
कमी को पूरा करके तथा उद्योगों का समुचित विकास करके ही अर्थव्यवस्था को
मजबूत बनाया जा सकता है और निर्धनता को दूर किया जा सकता है.
३. भारतीय अर्थव्यवस्था के विकास के लिए यह भी आवश्यक है कि उद्योगों में आधुनिक
प्रविधियों और यंत्रों का समुचित प्रयोग किया जाय, जिससे अधिक उत्पादन हो, लोगों
को लाभ प्राप्त हो और गरीबी दूर हो सके.
४. कृषि और उद्योगों के विकास के लिए यातायात के साधनों का विकास व विस्तार
अत्यन्त आवश्यक है. भारत यातायात की दृष्टि से काफी पिछड़ा हुआ है. उपलब्ध
आँकड़ों के अनुसार भारत में १२.५ लाख वर्ग मील क्षेत्र तथा ७० करोड़ जनता के
पीछे केवल १७.३ लाख किलोमीटर लम्बी सड़के हैं तथा ६१ हजार किलोमीटर लम्बे
रेलमार्ग हैं. सड़कों में भी ६० प्रतिशत सड़कें कच्ची हैं. अत: आवश्यक है कि
यातायात के साधनों का विकास किया जाय. इससे कृषि और उद्योगों का विकास होगा,
राष्ट्रीय व प्रति व्यक्ति आय बढ़ेगी तथा गरीबी कम होगी.
५. प्राकृतिक सम्पदा भारत में प्रचुर मात्रा में पायी जाती है. लोहा, कोयला,
मिट्टी का तेल, पेट्रोल, पानी, वन आदि भी भारत में आसानी से प्राप्त होते हैं.
किन्तु इन प्राकृतकि साधनों का पूरा दोहन नही हो पा रहा है. यहीं कारण है कि यह
कहा जाता है कि "भारत एक धनी देश है जहां निर्धन लोग निवास करते हैं." भारत के
आर्थिक विकास के लिए आवश्यक है कि प्राकृतकि साधनों का पूरा दोहन हो, जिससे
राष्ट्रीय व व्यक्तिगत आय बढ़े और गरीबी दूर हो.
६. भारत जैसे विकाशील देश में जनसंख्या की वृद्धि एक गम्भीर समस्या है और उसकी
रोकथाम जीवन के लिए एक अनिवार्यता है. १९७१ की जनगणनानुसार भारत की
जनसंख्या ५४.८ करोड़ थी, जो १९८१ में ६८.४ करोड़ हो गयी इसी अनुपात के हिसाब से
अब वह लगभग ८५ करोड़ हो गयी. इसका परिणाम यह है कि खाने पीने और रहन-सहन के
जिन साधनों का अब तक विकास हुआ, उसका प्रभाव बढ़ी हुई जनसंख्या के कारण नगण्य
हो गया. भारत में बेकारी, अर्द्ध-बेकारी और गरीबी जनसंख्या की अधिकता के कारण
ही तेजी से बढ़ती जा रही है. अत: इन सबसे छुटकारा पाने के लिए यह आवश्यक है कि
परिवार नियोजन द्वारा जनसंख्या को नियंत्रित किया जाय. योजना आयोग ने भी ऐसा
ही मत व्यक्त किया है और कहा है कि "अधिकांश जनता के जीवन स्तर पर गहरी छाप
छोड़ने के लिए आर्थिक विकास की गति बढ़ाई जानी चाहिए और जनसंख्या में वृद्धि की
गति को कम करने के लिए विशेष प्रयत्न किये जाने चाहिए.
७. निर्धनता दूर करने के लिए शिक्षा का प्रसार होना भी अत्यन्त आवश्यक है.
शिक्षित व्यक्ति अपनी योग्यता व क्षमता का समुचित उपयोग कर सकते हैं. अत: जितना
अधिक शिक्षा का प्रसार होगा लोगों का बौद्धिक और तांत्रिक स्तर ऊँचा उठेगा, लोग
अपनी बौद्धिक कुशलता का उपयोग करेंगे. परिणामस्वरूप वैयइतक व राष्ट्रीय आय
बढ़ेगी और निर्धनता कम होगी.
समीक्षात्मक विश्लेषण
हमारा देश विश्व मानचित्र पर एक शक्तिशाली तथा राजनीतिक दृष्टि से एक प्रभुता
सम्पन्न राष्ट्र के रूप में उभर कर सामने आया है. किन्तु विश्व का सबसे बड़ा
लोकतंत्र होते हुए भी भारत अभी विकासशील देशों की सूची में है. देश में आर्थिक
मोर्चे पर अनेक कीर्तिमान स्थापित किये गये हैं. देश में अमीरी बहुत ही तीव्र
गति से बढ़ी है, फिर भी गरीबी घटने की दर अभी भी बहुत मन्द है.
