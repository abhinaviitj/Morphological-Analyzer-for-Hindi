<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><आनोर्य्मोउस्><ःअर्यन : फेह्लि फरि ढेविलल् खि><१९८६><ढीण् - ठिमेस् औङ् ईन्डिअ><णेत् ढेल्हि><१५-१७><२०४०><आनोन् - ःअर्यन : फेह्लि फरि ढेविलल् खि>

२४ जुलाई को मुख्यमंत्री बंसीलाल के गृहनगर भिवानी में `पंजाब समझौते'का एक वर्ष पूरा होने पर विरोधी दलों की `हरियाणा संघर्ष समिति' द्वारा आयोजित ऐतिहासिक आमसभा के साथ उन आक्रमक खेल की पहली पारी पूरी हो चुकी है, जिसकी शुरुआत दो महीने पहले बंसीलाल ने भिवानी में ही की थी.
और यह पारी निस्संदेह संघर्ष समिति के अध्यक्ष और हरियाणा के भूतपूर्व मुख्यमंत्री चौधरी देवीलाल के हाथ रही है.उस दिन सुबह काफी पानी बरस चुका था और पालिका मैदान में, जहां संघर्ष समिति की सभा होनी थी, सभा के ऐन पहले कीचड़ के गड्डे बन गये थे.
लेकिन इसके बावजूद भीड़ थी कि टूटी पड़ रही थी.
पानीऔर कीचड़ को रौंदते हुए लोग नेताओ के भाषण सुनने को बेताब थे.
यहां तक कि चारों तरफ लगे कोई तीन दर्जन पेड़ो पर और आसपास की दीवालों पर जहां जितनों के बैठने की जगह थी लोग बैठे हुए थे.
जब देवीलाल बोलने के लिए उठे तो समूची भीड़ में एक हलचल-सी मच गयी बहुत से लोग खड़े हो गये और नारे लगाने लगे.
यह सब इतना स्वाभाविक था कि इसे कतई प्रायोजित या बनावटी नहीं कहा जा सकता.
इस उत्साह को देखकर भाजपा नेता अटलबिहारी बाजपेयी तो इतने उत्साहित हो उठे कि बोले कि अगर आपकी संघर्ष समिति इजाजत दे तो मैं भी आपके इस न्याय युद्ध में कंधे से कंधा मिलाकर लड़ना चाहता हूं.
दरअसल लोगों में भिवानी की सभा को लेकर इतना उत्साह चौधरी बंसीलाल के उन ऐलानों की वजह से था, जो उन्होंने अपनी भिवानी, जींद और रोहतक की सभाओ में बार बार दोहराये थे.
उन्होंने हर जगह दो बाते खासतौर से कहाँ - `मैं देवीलाल का हरियाणा से नामोनिशान मिटा दूंगा, पूरे हरियाणा में उसका कोई नाम लेने वाला नहीं रहेगा.
मैं उसकी छाती पर मूंग दलकर राज करूंगा.
`दो- `जिन्होंने २१ जून को (हरियाणा बंद के दौरान) पेड़ काटे हैं उन्हें घरों से खींचकर निकाला जायेगा और जेल भेज दिया जायेगा.
' उनके इस क्रूर अंदाज में दिये गये बयानों की लोगों में इतनी तीखी प्रतिक्रिया हुई, जिसका उन्हें अनुमान नहीं था.
इस तरह आक्रामक तेवर अपनाकर दरअसल बंसीलाल दो दिशाओं में तीर चला रहे थे.
एक, आंदोलन करने वालों को आतंकित कर डालेंगे.
दो, पूरी लड़ाई को दो पहलवानों की जंग में बदल देंगे और फिर उसमें देवीलाल को परास्त कर डालेंगे.
लेकिन बंसीलाल को शायद पिछले दशक में हरियाणा के जनमानस में हुए परिवर्तनों का अंदाजा नहीं था.
अब टकराव की मुद्रा छोड़कर बंसीलाल अपना दूसरा हथियार आजमाने की कोशिश में दिख रहे हैं.
हाल में उनका बयान आया है कि वह हरियाणा में विकास की आंधी ले आयेंगे.
विकास का श्रेय वह पहले भी काफी लूट चुके हैं.
इतना कि उनके उस स्थान को चुनौती देने का काम अभी तक कांग्रेस या विपक्ष का कोई नेता नहीं कर सका.
लेकिन सवाल यह है कि क्या वह विकास कार्यों का एक तूफान खड़ा करके लोगों का रुख अपनी ओर मोड़ सकते हैं ? कम से कम हरियाणा के लोगों से बातचीत करके तो ऐसा नहीं लगता.
दरअसल रावी-ब्यास के पानी और पंजाब के हिंदीभाषी गांवों के मुद्दों को लांघकर पूरी लड़ाई हरियाणा के मान सम्मान की लड़ाई का रूप ले चुकी है.
क्या वह मान सम्मान बंसीलाल दिला पायेंगे ?उधर संघर्ष समिति भी एक गंभीर उथल-पुथल से गुजर रही है.
यह सही है कि अपने आंदोलन के दौरान उसे व्यापक जनसमर्थन हासिल हुआ और बहुत बड़ी तादाद में युवकों की एक फौज उससे आ जुड़ी है.
लेकिन इस जनशक्ति को संगठन के सूत्र में पिरोने की इच्छा और क्षमता दोनों ही फिलहाल संघर्ष समिति के नेतृत्व में गैर हाजिर दिखती हैं.
इसी का नतीजा है कि कई जगहों और कई मौकों पर संघर्ष समिति के कार्यकर्ता अनुशासन और शांतिपूर्ण संघर्ष की लक्ष्मणरेखा लांघ रहे हैं.
रोहतक की हिंसा और २१ जून को रोहतक में कुछ युवा लोकदल कार्यकर्ताओँ की एक बैठक में खुद चौधरी देवीलाल का घेराव तक करने की उठी मांग इसी बात का सबूत है.
बहरहाल, इतना तो तय है कि हरियाणा की जनता को अब कूटनीति या सरकारी दमन केपारंपरिक औजारों से नहीं हांका जा सकता.
उसकी यह जागरूकता हरियाणा की हदों से बाहर निकलकर अब दूसरे हिंदी राज्यों में भी चर्चित हो रही है.
भिवानी की सभा में बिहार के कर्पूरी ठाकुर और उत्तरप्रदेश के मुलायम सिंह की हिस्सेदारी इसी का उदाहरण है? और अब ९ अगस्त को चौध ई देवीलाल उत्तरप्रदेश की जनता को हरियाणा की लड़ाई का किस्सा सुनाने जाने वाले हैं.
हरियाणा के कांग्रेस अध्यक्ष हरपाल सिंह की गिनती राज्य के कांग्रेसी हलके के बुद्धिजीवियों में होती है.
पंजाबी समुदाय से ताल्लुक रखने वाले श्री सिंह को इसी वर्ष मई में पार्टी अध्यक्ष बनाया गया था जब `हरियाणा संघर्ष समिति का आंदोलन काफी जोरों पर था.
अपनी पार्टी की कमान संभालने के फौरन बाद उन्होंने एक बातचीत में कहा था कि अगर कांग्रेस का पक्ष लोगों के बीच ले जाया जाये तो राज्य में विपक्ष को पछाड़ा जा सकता है.
उनसे दिनमान की बातचीत के कुछ प्रमुख अंश :संघर्ष समिति के आंदोलन के बारे में आपका क्या विचार है? क्या उसे मिल रहा अपार जनसमर्थन इस बात का सबूत नहीं कि वह जन आकांक्षाओं का प्रतिनिधित्व कर रहा है?संघर्ष समिति के लोग हरियाणा के हितों में सच्ची रुचि रखते हैं, इसमें मुझे संदेह है.
उनकी असली दिलचस्पी सत्ता हासिल करने में है.
उनका यह तथाकथित संघर्ष दरअसल कुर्सी तक पहुंचने की एक सीढ़ी भर है.
कुछ समय पहले तक बनारसीदास गुप्ता (`संघर्ष समिति' के एक नेता) कांग्रेस में आने की जगत भिड़ाने में लगे थे.
जब यहां उनके लिये दरवाजे नहीं खुले तो वह संघर्ष के तेवर लेकर `संघर्ष समिति' से जुड़ गये.
यही हाल `संघर्ष समिति' के दूसरे नेताओँ का है.
पानी और जमीन के मुद्दों पर आपकी पार्टी का क्या दृष्टिकोण है ?हमारा तो बड़ा साफ दृष्टिकोण है.
और अब तो हरियाणा सरकार ने भी इसे एकदम स्पष्ट कर दिया है.
सब जानते है कि पानी के मामले में श्रीमती इंदिरा गांधी ने जो अवार्ड दिया था उसमें बंसीलाल की कितनी भूमिका रही थी.
तब वह केंद्र में मंत्री थे और उन्होंने वहां बराबर हरियाणा के हितों की बात रखी थी.
जहां तक आज पानी का मसला है तो उसमें हम इस पर जोर दे रहे हैं कि १ जुलाई ८५ को पैमाना मानने के बजाय पूरे वर्ष के औसत को पैमाना माना जाये. दूसरे, हम इस बात पर भी जोर दे रहे हैं कि पानी का बंटवारा `इस्तेमाल' के आधार पर नहीं `जरूरत' के आधार पर हो.
पंजाब और हरियाणा में जिसे पानी की अधिक जरूरत है उसे पानी अधिक मिलना चाहिये.
जहां तक मुझे मालूम है जब पाकिस्तान के साथ रावी-व्यास के अतिरिक्त पानी के लिये समझौता हुआ था तो उद्देश्य यही था कि पंजाब प्रांत के गैरसिंचित क्षेत्रों में वह पानी पहुंचाया जायेगा.
उस लिहाज से पंजाब और हरियाणा के बंटवारे के बाद आज हरियाणा में गैरसिंचित भूमि अधिक है.
हमें उम्मीद है कि हमारे पानी की मात्रा ३.
५ घन एकड़ फुट से कम होने वाली नहीं है, जितनी कि इंदिरा गांधी अवार्ड में संस्तुति की गयी थी.
बंसीलाल `संघर्ष समिति' के आंदोलन से निबटने में कितने कारगर रहे हैं? अपनी पार्टी के हितों के लिए वह जिस तरह निर्द्वद्व होकर प्रशासनिक मशीनरी का इस्तेमाल कर रहे हैं, उसे आप ठीक समझती हैं?बंसीलाल एकदम कारगर हैं.
उनके आने के बाद से `संघर्ष समिति' के लोगों में कुंठा दिख रही है और इसीलिये वे कांग्रेस की सभाओँ को भंग करने जैसी हरकतों पर उतारू हो गये हैं.
लोग चंडीगढ़ के बदले में नयी राजधानी चाहते हैं.
बंसीलाल ने राज्य की जनता को बताया है कि केंद्र हरियाणा की नयी राजधानी खुद बनाकर देने के लिए तैयार हो गया है.
पानी के मामले में भी बंसीलाल पूरी कोशिश कर रहे हैं कि हरियाणा को न्याय मिले.
इस सबसे `संघर्ष समिति' के नेता बहुत परेशान हो उठे हैं.
भिवानी की सभा में उन्होंने पूरे राज्य से जनता बुलायी, पर उनकी उम्मीदों से बहुत कम लोग पहुंचे.
लोगों की हिस्सेदारी इसी तरह जैसे जैसे कांग्रेस लोगों के सामने अपना दृष्टिकोण रखेगी, और कम होती चली जायेगी.
एक बार जनता के दिमाग में यह बात आने की देर है कि `संघर्ष समिति' के नेताओं की असली मंशा कुर्सी हासिल करना है.
बस हम `संघर्ष समिति' के नेताओँ की इन मंशाओँ का पर्दाफाश करेंगे.
लेकिन जिस तरह बंसीलाल प्रशासनिक मशीनरी का इस्तेमाल कर रहे हैं, खासतौर से रोहतक में विपक्ष पर धारा १४४ लगाना और कांग्रेस की सभा होने देना, इसका क्या तर्क है? (थोड़ा उत्तेजित होकर) बंसीलाल तो बहुत धैर्य रख रहे हैं पर आप क्या चाहते हैं कि प्रशासन सब कुछ जानकर भी हाथ पर हाथ धरे बैठा रहे.
प्रशासन को यह खबर थी कि रोहतक में कांग्रेस की सभा में `संघर्ष समिति' की गड़बड़ करने की योजना है.
क्या कानून ऐसा संभव है कि धारा १४४ में किसी की सभा रोक दी जाये और किसी की सभा होने दी जाये?(थोड़ा उलझन भरे स्वर में) मैंने कहा न आपसे कि हमने पहले से अनुमति ले रखी थी.
वे जबरदस्ती करना चाहते थे.
पर टकराव की इस राजनीति की शुरुआत तो बंसीलाल ने ही की है.
उन्होंने जिस तरह जींद की सभा में चुनौती देते हुए कहा कि वह चौधरी देवीलाल का हरियाणा से नामोनिशान मिटा देंगे और रोहतक में उनकी छाती पर मूंग दलेंगे.
लोग इस बात से बहुत उत्तेजित हुए .
.
रोहतक की हिंसा क्या इसी का एक परिणाम नहीं थी?टकराव की शुरूआत बंसीलाल ने नहीं, देवीलाल ने की है.
कई दिनों से देवीलाल की यह चुनौती प्रचारित हो रही थी कि वह कांग्रेस की सभा कही होने नहीं देंगे.
इस चुनौती का जवाब तो बंसीलाल को देना ही था.
`संघर्ष समिति' द्वारा की जा रही `रोहतक कांड' की न्यायिक जांच की मांग के बारे में आपका क्या रुख है ?वे पूरे मुद्दे को भ्रमित करना चाहते हैं.
सब जानते हैं, पूरे प्रदेश के लोग जानते हैं, कि वह हंगामा लोकदल ने किया, तब फिर उसकी न्यायिक जांच से क्या फायदा?विपक्ष का एक मुख्य आरोप यह है कि हरियाणा का कांग्रेस नेतृत्व चाहे वह पार्टी में हो या सरकार में, हरियाणा की जनआंकाक्षाओं का प्रतिनिधि नहीं बल्कि केंद्र सरकार का गुमाश्ता है.
पार्टी अध्यक्ष को नामजद किया जाना कोई अनोखी बात नहीं है.
पूरे देश में ऐसा होता रहा है.
लेकिन थोपने जैसी कोई बात नहीं है.
पार्टी अध्यक्ष और मुख्यमंत्री का चुनाव हरियाणा में पार्टी के लोगों और विधायकों से पूछकर ही किया गया है.
भिवानी की सभा के बाद ही `हरियाणा संघर्ष समिति' के अध्यक्ष देवीलाल से मिलना तय हुआ था.
लेकिन अगले रोज उनकी तबीयत बिगड़ गयी और उनको नयी दिल्ली में लोहिया अस्पताल में भर्ती होना पड़ा.
वहीं उनसे हुई `दिनमान' की बातचीत के कुछ प्रमुख अंश :मुख्यमंत्री बंसीलाल ने जो टकराव की रणनीति अपनायी है, `संघर्ष समिति' के आंदोलन पर उसका क्या असर पड़ा है?यह तो हमारी ही मदद कर रहा है.
उसके आने के बाद से हमारा आंदोलन और तेज हुआ है.
मैं तो हर सभा में लोगों से एक बात ही पूछता हूं कि इसमें इमरजेंसी में हमें फलां जेल में बंद करवा दिया था, तुम कहां बंद थे? सभी लोग इसके असली चेहरे से वाकिफ हैं.
इसे जाट वोट तोड़ने के लिए भेजा गया था और यह `टांय टांय फिस्स' हो गया है.
पहले रोहतक में पिटा और फिर भिवानी में.
जींद में हुआ `समस्त हरियाणा सम्मेलन' का हमारा जलसा हिंदुस्तान का रिकार्ड था और इसी २४ जुलाई को भिवानी में हुआ जलसा हरियाणा का रिकार्ड था.
पर कांग्रेस हलके में कहा जा रहा है कि `संघर्ष समिति' के नेता बंसीलाल के आने से डर गये हैं और इसीलिए वे कांग्रेस की सभाओँ के `बहिष्कार' के पुराने नारे से अब `समानांतर सभाओं' की रणनीति पर उतर आये हैं?इसमें डरने का कोई सवाल नहीं हैं.
ये क्या खाकर हमें डरायेगा.
हुआ यह कि ६ जुलाई को मोहानी में हमारा पिछड़ों का सम्मेलन था, इसके एक रोज पहले ५ जुलाई को यह जींद में सभा कर चुका था.
गोहानी में हमें जींद से आये हमारे लोगों ने बताया कि वहां इसने जिन लोगों से हमारे कार्यकर्ताओँ की पिटायी करवायी, वे इस काम में प्रशिक्षित लोग लगते थे.
किसी ने बताया कि ये इस काम के लिए ५०-६० कमांडो लेकर आया है, जो सादी वर्दी में रहते हैं, वहां हमारे साथ कर्पूरी ठाकुर भी थे.
उन्होंने सलाह दी कि बहिष्कार न कराओ.
समानांतर जलसे कराओ.
तभी मैंने गोहानी की सभा में घोषणा कर दी कि रोहतक में हम इसके जलसे के समानांतर जलसा करेंगे.
कांग्रेस अध्यक्ष हरपाल सिंह का कहना है कि वहां आपकी सभा को रोकने में इसलिए सख्ती की गयी.
क्योंकि आपने सभा की पूर्व अनुमति नहीं ली थी.
अनुमति तो हम तब लें, जब इसे सरका मानें, हम तो इस सरकार का बहिष्कार शुरू से करते आ रहे हैं.
क्या भिवानी की सभा की भी अनुमति नहीं ली गयी थी?नहीं, वहां ली थी.
हमारी नीति रही है कि स्थानीय प्रशासन को जलसों को सूचना दे दो बस, अनुमति मिली है या नहीं.
यह देखने के लिए हम रुकेंगे नहीं.
इधर ऐसे संकेत हैं कि अब बंसीलाल टकराव की नीति छोड़कर `विकास' का मुद्दा लेकर सामने आ रहे हैं.
विकास कार्यों के लिए चुनाव तक उनके पास अभी पर्याप्त समय भी है और केंद्र का सहयोग भी.
`संघर्ष समिति' के आंदोलन पर इसका क्या असर पड़ेगा ?विकास हो तो अच्छी बात होगी.
लेकिन विकास तो तभी होगा.
जब पानी आये.
पानी तो हरियाणा की जान है.
विकास के साथ अपनी राजधानी भी होनी चाहिए.
बंसीलाल कहता है कि केंद्र सरकार नयी राजधानी के लिए दो सौ करोड़ रुपए दे रही है.
उसे मालूम है कि चंडीगढ़ पर १० हजार करोड़ रुपये खर्च हुए हैं ? दूसरे, अब हरियाणा के लोगों के मन में एक बात है कि जो कुछ हो रहा है.
हमारे आंदोलन की वजह से ही हो रहा है.
सरकार हम पर कोई कृपा नहीं कर रही.
