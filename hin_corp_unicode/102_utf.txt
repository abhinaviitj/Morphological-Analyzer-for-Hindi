<ःइन्डि ळिटेरटुरे><छ्हिल्ड्रेन्'स् ळिटेरटुरे><फ्रन्नट्ह्  भलक्><१९८७><श्हिक्स्ह भ्हर्टि><ढेल्हि><१६ - २८><२०७५><अन्प्रस्ट्हि, फ् - आअडर्स्ह् भलक् - छ्ळ् - औ>

बहुत पुराने समय की बात है. इस आर्यावर्त देश में सरयू नदी के तट पर अयोध्यापुरी नाम का एक बड़ा सुन्दर नगर था. उसकी प्रसिद्धि देश-विदेश में फैली हुई थी. इस राज्य में सभी लोग सुखी थे और धन-धान्य की कोई कमी नहीं थी. उस समय यहां राजा दशरथ राज्य करते थे, जो सूर्यवंशी कहलाते थे. उनकी तीन रानियां थी. कौशल्या, कैकेयी और सुमित्रा. उनके चार पुत्र हुए. कौशल्या के राम, कैकेयी के भरत और सुमित्रा के लक्ष्मण और शत्रुघ्न. इस कथा में हम आपको भरत के संबंध में कुछ बताएंगे. चारों भाई माता-पिता तथा गुरू की आज्ञा-~पालन तथा प्रजाजनों की सेवा में रत रहते थे. इनके आपस के प्रेम के कहने ही क्या! इन्हीं का जीवन-~चरित्र रामायण में है जिसे वाल्मीकि और तुलसीदास ने अलग-अलग रचा. इसका पाठ हर प्रभुभक्त के घर नित्य होता है, क्योंकि इनके जीवन के पाठ से हमें अनेक शिक्षाएं मिलती हैं. जैसे--माता-पिता, गुरू और वृद्धजनों की सेवा कैसे करनी चाहिए. राजा को प्रजा का पालन कैसे करना चाहिए आदि-आदि. इन्होंने अपने जीवन-काल में सदा मर्यादा का पालन किया. इसी से तो रामजी को मर्यादा पुरूषोत्तम के नाम से पुकारा गया है.
जब राजा दशरथ बूढ़े हुए तो उन्होंने अपने बड़े पुत्र राम को राज्य देने
का निश्चय किया. इन दिनों भरत और शत्रुघ्न ननिहाल गए हुए थे. जब यह
समाचार रानियों के पास पहुंचा तो वे बहुत प्रसन्न हुई. रानी कैकेयी की
एक दासी मन्थरा थी, वह बड़ी कुटिल थी. बुरे आदमियों को भलाई की बातें
अच्छी नहीं लगतीं, उसने यह समाचार सुना तो जल-~भुन गई. वह सीधे रानी
कैकेयी के पास गई और उसने कहा कि राजा कितना कुटिल है, तुम्हारे पुत्र को
ननिहाल भेजकर कौशल्या पुत्र राम को राजा बना रहा है. पहले तो रानी ने
उसको डांटा और कहा कि मुझे राम और भरत एक जैसे हैं. परन्तु उसके बार-बार
समझाने से उसकी बुद्धि पलट गई, क्योंकि संगति का प्रभाव बहुत होता है.
इसीलिए हमें सदा अच्छे लोगों की ही संगति में ही बैठना चाहिए. हां, तो
मन्थरा का जादू चल गया. रानी ने पूछाकि अब मैं क्या करूं, तो मन्थरा ने
उसे याद दिलाया कि जब राजा दशरथ इन्द्र की सहायता करने के लिए राक्षसों
से युद्ध करने गए थे, उस युद्ध में राजा बेहोश हो गए थे और उनका रथ टूट
गया था और तुमने उस समय उनकी रक्षा की थी. तब राजा ने खुश होकर तुम्हें
दो वरदान दिए थे. तुमने यह कहा था कि ये दोनों वर धरोहर रहने दीजिए, जब
चाहूंगी ले लूंगी. अब तुम पहले वर से भरत को राज्य और दूसरे से राम को
चौदह वर्ष का वनवास मांग लो. रानी समझ गई और उसने सब वस्त्र गहने उतार
दिए.
जब राजा दशरथ रात को महल में आए तो रानी कैकेयी का हाल देखकर दंग रह गए.
उन्होंने उससे इस उदासी का कारण पूछा, तब रानी कैकेयी ने उनसे दो वर देने
को कहा. यह सुन राजा बड़े प्रसन्न हुए और कहा कि इस शुभ अवसर पर जो चाहो
मांग लो. जब रानी ने अपनी इच्छा बताई तो सुनते ही राजा पछाड़ खाकर बेहोश
हो गिर पड़े. होश में आने पर उन्होंने रानी से बहुत विनय की कि तुम राज्य
तो भले ही भरत को दे दो, परन्तु राम को वन मत भेजो, उसके बिना मैं जीवित
नहीं रह सकता. परन्तु कैकेयी ने न माना.
जब राम को इस बात का पता लगा तो ने पिता के वचन की रक्षा करने के लिए
झटपट वन जाने को तैयार हो गए. उनके साथ उनकी पत्नी सीता और भाई लक्ष्मण
भी वन को चले गए राजा दशरथ यह वियोग न सह सके ओर उन्होंने प्राण त्याग
दिए.
अब राजगुरू वशिष्ठ की आज्ञा से भरत और शत्रुघ्न को ननिहाल से बुलाया गया.
जब भरत अयोध्या नगरी में पहुंचे तो अयोध्या बिलकुल सुनसान थी. वे दंग रह
गए और सीधे अपनी माता के पास जाकर सब हाल पूछा. माता ने शुरू से अन्त तक
सारा समाचार पुत्र को बता दिया. सुनते ही भरत बेहोश होकर गिर पड़े. होश
में आने पर उन्होंने माता को बहुत धिक्कारा और फटकारा. पिता की मृत्यु और
भ्राता राम, लक्ष्मण तथा सीता का वन जाना विचार कर वे सिहर उठे और दु:ख
से व्याकुल हो गए. बहुत समय तक वे इस दशा में रहे, अन्त में उठकर माता
कौशल्या के पास गए और उन्हें बताया कि इसमें मेरा कोई हाथ नहीं. जब माता
कौशल्या को पूरा विश्वास हो गया तो उन्होंने उन्हें छाती से लगाया और
उनके आंसू पोंछे.
अगले दिन राज-दरबार लगा और गुरू वशिष्ठ तथा मंत्रियों ने भरत को राजा
बनने को कहा. भरत ने कहा कि यह कभी नहीं हो सकता; राजा तो राम बनेंगे और
मैं उनका सेवक रहूंगा. यह सुन-~कर सब दंग रह गए और उन्होंने भरत के
भ्रातृ-प्रेम और त्याग की प्रशंसा की. सचमुच भाई हों तो ऐसे हों. फिर
सबने यह निश्चय किया कि वन में राम के पास चलें और उन्हें वहीं पर
राजतिलक कर दिया जाए.
अगले दिन प्रात:काल ही गुरूजनों, माताओं, प्रजाजनों तथा सेनासहित भरत राम
को लौटाने के लिए चल पड़े. भरत पैदल ही चले. यह देखकर माता कौशल्या ने
उन्हें समझाया कि यदि तुम पैदल चलोगे तो सभी को पैदल चलना पड़ेगा, इससे
सबको कष्ट होगा. विवश होकर भरत को मानना पड़ा. दो दिन चलने के बाद वे सब
श्रृंगवेरपुर पहुंचे, जहां का राजा गुह रामजी का मित्र था. भरत उससे गले
मिले और उस रात वहीं आराम किया. फिर भरत उस स्थान को देखने गए जहां राम,
लक्ष्मण और सीता ने रात बिताई थी. अशोक वृक्ष के नीचे उस स्थान को देखकर
भरत को रोना आ गया.
अगले दिन प्रात:काल भरत सबसे आगे-आगे पैदल ही चले. सेवकों के बार-बार
कहने पर कि आप घोड़े पर सवार हो लें, उन्होंने जवाब दिया कि श्रीरामजी जब
पैदल ही गए, फिर मुझे तो सिर के बल चलकर जाना चाहिए. भरत के पांव में
छाले पड़ गए. इस प्रकार तीसरे पहर प्रयाग के किनारे त्रिवेणी के तट पर
भारद्वाज मुनि के आश्रम में सभी पहुंचे. भरत ने मुनि को प्रणाम करके उनके
चरण छुए. उस रात वहीं ठहरकर अगले दिन प्रात:काल सब चल पड़े.
अब श्रीरामजी की कुटिया पास ही थी. दूर से भरत ने देखा कि रामजी के सिर
पर जटा है और वे मुनियों के से वस्त्र पहने हैं. दौड़कर उन्होंने उनके
चरण पकड़ लिए. राम ने उन्हें उठाकर ह्रदय से लगा लिया. उसके बाद भरत ने
सीतादेवी के चरण छुए और फिर लक्ष्मणजी से मिले, फिर कुशलता पूछी. राजा
दशरथ की मृत्यु को सुनकर राम बहुत दु:खी हुए. उस दिन अन्न-जल तक ग्रहण
नहीं किया.
अगले दिन प्रात:काल सब इकट्ठे हुए. उस सभा में भरत ने गुरूजनों के सामने
भ्राता राम से कहा कि हम सब आपको लौटाने आए हैं और राजतिलक यहीं कर दिया
जाए. इस पर राम ने कहा कि मैं पिता की आज्ञा से वन में आया हूं और चौदह
वर्ष से पहले नहीं लौट सकता. वृद्धों और गुरूजनों ने राम को समझाया, पर
वे नहीं माने. अब भरत के दु:ख का कोई अन्त न रहा. राम के बहुत समझाने पर
उन्हें धीरज हुआ, पर भरत ने राज्य करना नहीं माना. अन्त में भरत ने राम
की खड़ाऊं लेकर कहा कि चौदह वर्ष तक मैं अयोध्या के बाहर नंदीग्राम में
रहकर इन खड़ाऊंओं के द्वारा आपका प्रतिनिधि बन-~कर राज्य चलाऊंगा. यदि
चौदह वर्ष की समाप्ति पर अगले दिन ही आपके दर्शन न हुए, तो मैं प्राण
त्याग दूंगा.
इसके बाद भरत के पीछे-पीछे सब लौट पड़े. अयोध्या के पास नंदीग्राम में ही
भरत ने जटाएं रख लीं, मुनियों के से वस्त्र पहन लिए और भूमि में गड्ढा
खोदकर रहने लगे. खड़ाऊंओं को सामने रख कर राज्यकार्य चलाने लगे. चौदह
वर्ष तक भरत ने तपस्या की.
चौदह वर्ष पूरे होने पर जब राम, लक्ष्मण और सीता लौटे तभी भरत अयोध्या
गए. राम ने अपने हाथों से उनकी जटाएं साफ कीं और सुन्दर वस्त्रा-~भूषण
पहनाए. इस दिन अयोध्या में दीपावली मनाई गई और अगले दिन ब़्अड़ी धूमधाम से
राम का राज-~तिलक हुआ.
राम, लक्ष्मण और भरत शेष आयु साथ ही साथ रहे, कभी अलग नहीं हुए.
युधिष्ठिर
प्राचीन समय में इस आर्यावर्त देश में यमुना नदी के तट पर हस्तिनापुर नाम
की एक सुन्दर नगरी बसी हुई थी. एक समय राजा धृतराष्ट्र यहां पर राज्य
करते थे. इनके एक सौ एक पुत्र थे, जो कौरव कहलाते थे. इनमें सबसे बड़े
दुर्योधन थे. इसी प्रकार राजा धृतराष्ट्र के भाई पांडु के भी पांच पुत्र
थे, जो पाण्डव कहलाते थे. इनमें सबसे बड़े युधिष्ठिर थे. ये सब राजकुमार
गुरू द्रोणाचार्य से पढ़ते थे.
एक बार गुरू द्रोणाचार्य ने उन सबको यह पाठ पढ़ाया कि क्रोध कभी नहीं
करना चाहिए, और सदा सच बोलना चाहिए. गुरू ने आज्ञा दी कि इस पाठ को खूब
याद कर कल सुनाएं. अगले दिन गुरूजी ने सब राजकुमारों को पिछला पाठ सुनाने
को कहा. बाकि सबने तो अपना पाठ सुना दिया, लेकिन युधिष्ठर ने
कहा--गुरूदेव! मुझे अभी पाठ याद नहीं हुआ. गुरूजी ने कहा--अच्छा, कल सुना
देना.
अगले दिन फिर गुरूजी ने युधिष्ठिर से पाठ पूछा पर उसने फिर भी यही
कहा--मुझे अभी पाठ याद नहीं हुआ. एक-एक करके सात दिन बीत गए. युधि-~ष्ठिर
मन लगाकर पाठ याद करते रहे. अब आठवें दिन जब गुरूजी ने युधिष्ठर से पाठ
सुनाने को कहा तो उन्होंने फिर वही शब्द कहे. अब तो गुरूजी के क्रोध की
सीमा न रही और लगे उसे पीटने. पर युधिष्ठर ने उस दंड को प्रसन्नतापूर्वक
सहन किया. अन्त में जब गुरूजी का क्रोध शान्त हुआ, युधिष्ठिर हाथ
जोड़-~कर कहने लगे--गुरुदेव अब मुझे पाठ का पहला भाग--क्रोध कभी नहीं
करना चाहिए--याद हो गया है. क्योंकि आपने मुझे बहुत पीटा, पर मुझे क्रोध
नहीं आया, परन्तु इसका पिछला भाग--सदा सच बोलना चाहिए--का अभी अभ्यास कर
रहा हूं. जब इसे अपने जीवन में उतार दूंगा. तब यह पाठ भी सुना दूंगा.
सुनकर द्रोणाचार्य बड़े प्रसन्न हुए. उन्होंने मन में विचारा कि जिसके
इतने उत्तम विचार हैं, वह एक दिन अवश्य महान् पुरूष बनेगा.
जीवन-भर युधिष्ठिर ने इन दोनों व्रतों को निबाहा; कभी क्रोध नहीं किया और
सदा सच ही बोलते रहे. इसीसे तो इनको धर्मराज या युधिष्ठिर कहते हैं.
हकीकतराय
भारतवर्ष में जब मुगल राज्य करते थे और शाहजहां गद्दी पर बैठा हुआ था, यह
तब की बात है. पंजाब प्रांत में स्यालकोट नाम का एक सुन्दर नगर है. (अब
पाकिस्तान में है). इस नगरी में एक क्षत्रिय घराने में लाला भागमलजी के
एक पुत्र हुआ, जिसका नाम हकीकतराय रखा गया. कुछ बड़ा होने पर इसे एक
मौलवी के पास पढ़ने के लिए भेजा गया. हकीकतराय को उर्दू और फारसी पढ़ाई
गई.
हकीकतराय खूब दिल लगाकर अपना पाठ पढ़ता था. क्योंकि हकीकतराय सदा अपना
पाठ मौलवीजी को ठीक-ठीक सुना देता था, इस कारण बाकी लड़के उससे जलते थे.
एक बार मौलवीजी किसी काम से बाहर गए और लड़कों से कह दिया कि अपना पाठ
याद कर रखें. बाकी लड़कों ने, इस भय से कि हकीकतराय अपना पाठ सुना देगा,
सलाह करके उसे भी तंग करना शुरू किया. तब उसने कहा कि तुम्हें भवानी देवी
की सौगन्ध यदि मुझे तंग किया. वे सब मुसलमान थे. एक ने कहा कि तुम्हारी
भवानी देवी तो प्रतिदिन हमारी मस्जिद में झाडू लगाती है. देवी का अपमान
बालक हकीकतराय को सहन न हुआ. उसने भी जवाब में कहा कि जो शब्द तुमने
भवानी देवी के संबंध में कहे हैं, वे ही तुम फातिमा देवी के संबंध में
समझ लो. बस, अब क्या था, सबके सब मुसलमान बालक उस पर पिल पड़े और उसे
लातों-मुक्कों से खूब मारा. अब सब बालक मौलवीजी की राह देखने लगे. उनके
आते ही बालकों ने नमक-~मिर्च लगाकर सब हाल उन्हें सुनाया. यह सुनते ही
मौलवीजी के क्रोध की सीमा न रही. हिन्दू बालक बीबी फातिमा के अपमान का
साहस कर सके? उन्होंने पहले तो हकीकतराय को खूब पीटा, फिर उसे एक कमरे
में बन्द कर दिया.
जब हकीकतराय के पिता को यह समाचार मालूम हुआ तो वे भागे-भागे मौलवीजी के
पास गए और बहुत अनुनय-विनय की; पर मौलवी साहब टस से मस न हुए. मामला
काज़ी के पास गया. उन्होंने कहा कि दो ही तरीके हैं. या तो हकीकतराय
मुसलमान हो जाए या उसको वध कर दिया जाए, क्योंकि मुसल-~मान और रसूल का
अपमान करने वाले के लिए इससे कम दण्ड नहीं है. यह सुनते ही सब लोग हैरान
रह गए. इतने छोटे से अपराध के लिए इतना बड़ा दण्ड. जब हकीकतराय से पूछा
गया तो उसने वीरता से उत्तर दिया कि मैं मुसलमान होने के बजाय अपने धर्म
में ही मरना कल्याणकारी मानता हूं. हकीकत-~राय का उत्तर सुनकर सभी लोग
उसकी प्रशंसा करने लगे. हकीकतराय की छोटी आयु देखकर काजी को दया आई. उसने
मुकदमा बड़ी अदालत में भेज दिया.
हथकड़ी-बेड़ियों में जकड़े हुए हकीकतराय को जब लाहौर के न्यायालय में ले
जाया गया तो उसके चेहरे पर अपूर्व प्रसन्नता थी. उसकी छोटी आयु और
सुन्दरता देखकर सभी की आंखों में आंसू बह रहे थे. जब न्यायाधीश ने
हकीकतराय को देखा तो उसका साहस जाता रहा. उसने हकीकतराय की दृढ़ता
देख-~कर कहा--बेटा, मैं बेबस हूं. तुम मुसलमान हो जाओ, मैं अपनी बेटी का
विवाह तुमसे करने को तैयार हूं. इससे तुम्हारा जीवन बच जाएगा और तुम्हारे
माता-पिता का आसरा भी नहीं छिन सकेगा. देखो, वे कितने दु:खी हैं! उनको
दु:खों से बचाना तुम्हारा धर्म है. इस पर हकीकतराय ने निर्भीकता से उत्तर
दिया न्यायाधीश महाशय !
