<ळिटेरटुरे><णोवेल्><भिस्मिल्लह् आब्डुल्><शमर् शेस् ःअइ><१९८४><अनि फ्रकस्हन्><ढेल्हि><४२-४७><२०२०><भिस्मिल्लह् आ, शमर् शेस् ःअइ णो>

+ यह सवाल मैंने अत्यन्त उतावलेपन के साथ किया और जवाब के लिए मुझे काफी इन्तजार
करना पड़ा. कुछ देर बाद उसकी बीबी ने कहा, "रहने को तो तुम यहीं रह सकते थे,
लेकिन महमद -बाउ से भाई डर लगती है, इसलिए हम मजबूर हैं."
और अगले क्षण मैं सड़क पर था.
मैं सड़क को चल रहा था और सड़क मुझे चल रही थी. हालाँकि सड़क पर काफी चहल-पहल
थी, लोगों और वाहनों की भी, लेकिन सबसे मैं बेखबर था और मुझसे सब बे खबर थे.
लोग, लोग थे, सड़क, सड़क थी और मैं, मैं था. हममें कहीं कोई तालमेल नहीं था.
मैं सेठ मिश्री-~लाल की दुकान पर पहुँच गया था. उस वक्त वे ग्राहकों को सौदा देने
में व्यस्त थे और उनके पिता किसी को डॉट रहे थे. पटरी पर बिछी चारपाई पर
श्रीरामखेलावन पाण्डेय बैठे हुए थे. पांडेयजी मिश्री-~लाल की दुकान पर अक्सर
बैठे रहते थे और बातचीत के दरम्यान धर्म से लेकर विज्ञान तक की बातें किया करते
थे. वे कजरी सुनने के बड़े शौकीन थे और दूसरे शौक के रूप में उन्होंने अपनी एक
मात्र कन्या को पढ़ाने के अलावा साइकल चलाना भी सिखा रक्खा था. वे मेरी पढ़ाई
के प्रशंसक भी थे.
वहाँ पहुँच कर सबसे पहले अपनी कहानी मैंने उन्हीं को सुनायी और उन्हीं की सलाह
से मिश्रीलाल सेठ मुझे अपने यहाँ रखने को तैयार हो गये. मैंने उन्हें आश्वस्त
किया कि रहने-खाने के एवज में मैं प्रति-~दिन उनके लिए लकड़िया ला दिया करूंगा
और उनकी घोड़ी की सेवा भी कर दिया करूंगा.
लेकिन उनके घर में एक रोज से ज्यादा नहीं रह सका. दूसरे दिन भैया आ गये थे और
मुझे वे जबर्दस्ती घर ले गये थे. रास्ते में उन्होंने समझाया था, "देखो भाई,
तुम्हारा वक्त अभी खराब है, चार बात सह-~कर अपना काम तुम्हें निकाल लेना चाहिए.
जब तुम पढ़ लिखकर चार पैसा कमाने लगोगे तो यही लोग तुम्हारा मैला साफ करने को
तैयार रहेंगे जो आज तुम्हें कुत्ते की तरह दुतकार रहे हैं."
और कोठे पर जाकर मैं कथरी की गोद में दुबक गया था. उस फटी-चिटी कथरी ने मेरे
सारे आँसुओं को जज्व कर लिया था. एक जड़ वस्तु ने मुझे जो सहारा दिया, वह अनेक
चेतनो ने भी उस क्षण नहीं दिया. उस गर्दभरी, बदबूदार, सीवन-उधड़ी कथरी के प्रति
मैं कृतज्ञता से भर उठा...
बोर्ड की परीक्षा नज़दीक आ गयी थी और मेरा कोर्स बुरी तरह पिछड़ा हुआ था. दिन
में तो खैर समय ही नहीं मिलता था पढ़ने का और रात में सबको खाना खिलाने, सबका
बिस्तर बिछाने और नन्हें बच्चे को घुमा -घुमाकर सुलाने के बाद जब पढ़ने की
इच्छा होती थी तो ढ़िबरी पर पाबन्दी आयद हो जाती थी.,"तेल इतना फालतू नहीं है
कि आधी-आधी रात तक ढ़िबरी जलेगी." और मैं यह संकल्प करता हुआ लेट जाता था
कि सुबह उठकर पढूगा, लेकिन सुबह उठते ही घरेलू कार्यों का अनन्त सिलसिला
आरम्भ हो जाता था.
मैं उस सम्पूर्ण स्थिति से उबर कर थोड़ा -सा वक्त अपनी पढ़ाई के लिए निकालना
चाहता था. अत: ऐसी जगह की तलाश में था जहाँ रात में थोड़ी रोशनी मिल सके. एक
कहानी मैं मैंने पढ़ा था,किसी महान् व्यक्ति ने अपनी पढ़ाई सरकारी लैम्प पोस्ट
के नीचे पढ़-पढ़कर पूरी की थी ; लेकिन लालगंज में उन दिनों बिजली नहीं थी और
शाम होते ही पूरी बस्ती एक नीम अँधेरी दुनिया में बदल जाती थी. सिर्फ परचून और
पान की दुकानों पर टिमटिमाती हुई लालटेंनें किसी भूत की आँखों की भाँति प्रतीत
होती थी और बस्ती के बीच से गुजरती हुई कोलतार पुती सड़क उसकी काली जिह्वा की
भाँति दिखाई पड़ती थी...
लेकिन एक स्थान ऐसा था जहाँ रोशनी की पर्याप्त संभावनाएं थी. जहाँ मैं गेहूँ
पिसाने जाता था उस चक्की में मैं देखा करता था कि दिन में भी एक ढ़िबरी जलती
रहती है. मैने उसी से अनुमान लगाया कि यहाँ रात-भर जरूर ढ़िबरी जलती होगी. और
मैने चक्की के मुनीम नन्हई भाई से कहा कि अगर आपकी इजाजत हो तो रात को मैं
यहीं सोया करूँ ताकि थोड़ी-बहुत देर पढ़ाई हो जाए मेरी. मैंने उन्हें सारी
स्थिति बता दी और वे तैयार हो गए.
गर्मी अभी तेज नहीं हुई थी और रात में प्राय: भीतर ही सोया जाता था. चक्की में
चारपाई सिर्फ दो थीं जिनमें से एक पर नन्हई भाई सोते थे और दूसरी पर उनका
मिस्त्री सुकरू सोया करता था. मुझे गद्दी पर जगह मिली थी. रात को घर के कामों
से छुट्टी पाकर मैं चक्की में पहुँच जाता था.
वहाँ मैं गद्दी पर बिछे फट्टे पर बैठ जाता और पैसे वाले बक्से पर चिराग रखकर
पढ़ाई मैं डूब जाता. हालाँकि कभी-कभी मेरा ध्यान चक्की वाले गोलाकार डिब्बे पर
और कभी पीछे की ओर गंधाते जल-~कुण्ड की ओर चला जाता था. लेकिन उससे भी ज्यादा
मेरा ध्यान उस तराजू पर लगा रहता था जो ठीक मेरी बगल में फैसले के तराजू की
भाँति लटकता रहता था. कभी-कभी उस तराजू को मैं देर तक देखता रहता और मन ही मन
अपने संघर्ष को तौलता रहता. लगता कि सारे बाट मैंने रख दिए हैं पलड़े पर लेकिन
संतुलन बैठ ही नहीं रहा है. और मैं स्वप्न देखते हुए बच्चे की भाँति जंजक उठता
था....
फिर भी चूँकि चक्की ने मुझे सुरक्षा दी थी, अत: तमाम गन्दगी, बदबू और भुतेलेपन
के बावजूद मुझे वह अच्छी लगती थी और दिन में भी कभी -कभी मैं वहां पहुँच जाता
था. मुझे कोई न कोई काम करना पड़ता था. या तो टंकी में पानी भरना होता था या
नन्हई भाई के लिए आलू-प्याज लाना होता था. शाम को पहुँचता तो गद्दी पर बैठकर
गल्ला भी तौलना होता था क्योंकि नन्हई भाई अक्सर घूमते रहते थे. और कभी -कभी
डिब्बे में उसे उलटने और डिब्बे को ठोंकने का कार्य भी करना होता. लेकिन गल्ला
तौलना और रजिस्टर पर उसे दर्ज करना मुझे ज्यादा अच्छा लगता था.
एक रोज मैं गेहूँ तौलने में व्यस्त था कि सुकरू ने आकर मुझे हटा दिया. बोला,
"तुम जाओ डिब्बा ठोकों, मैं तौलूंगा."
मैं उठ गया. लेकिन उस रहस्य को मैं समझ नहीं सका. अत: डिब्बे के पास पहुँच कर
भी अपना ध्यान मैंने गद्दी की ओर ही रखा. मुझे भय था कि कहीं वह पैसे न चुरा
ले. क्योंकि मैं भी एक बार पैसे चुरा चुका था एक कापी खरीदने के लिए. और कई रोज
तक अपनी चोरी को लेकर उदास बना रहा था....
लेकिन बात कुछ दूसरी थी. उस वक्त चक्की में कुछ लड़कियाँ आ गयी थीं और वह
गल्ला तौलते वक्त उनसे भद्दे-भद्दे मजाक कर रहा था. मौका पाकर एक लड़की के आँचल
पर उसने हाथ भी मार दिया और मैं तिलमिला उठा.
लेकिन यह देखकर मुझे आश्चर्य हुआ कि चमरौटी और नटाने से आयी उन लड़कियों पर
उसकी कोई प्रतिक्रिया नहीं हुई. वे हल्के- से भड़की,फिर सहज भाव से मुस्करा
उठीं. सिर्फ एक लड़की ऐसी थी जिसका चेहरा तना हुआ था. मुझे उससे सहानुभूति हुई
और मैंने चाहा कि उससे कुछ बात करूँ, लेकिन वहाँ ऐसा सम्भव नहीं था. और अपने
काम मैं डूब गया.
एक रोज रात को मैने देखा कि नन्हई भाई की अनुपस्थिति में सुकरू कुछ लड़कों को
बुला लाया और वे धड़ल्ले से बीड़ियाँ फूँकते हुए गन्दी-गन्दी बातों में मशगूल
हो गए. धीरे-धीरे उनकी वेशर्मी बढ़ती गयी और थोड़ी देर बाद वे नंगे हो गये....
मैं किताब बन्द करके बाहर निकल गया.
अगले दिन जब नन्हई भाई मिर्जापुर से लौटे तो मैंने सोचा कि सुकरू की शिकायत
करूँ लेकिन वे पुन: कहीं चले गए थे और सुकरू का एकछत्र राज्य पुना: स्थापित हो
गया था.
सुकरू काले रंग का एक नाटा-सा नवयुवक था जिसका जिस्म नहाने पर भी गन्दा रहता
था. उसके हाथों-पावों में चक्की का काला तेल जमा रहता था. और कपड़ों से बदवू
आती थी. लेकिन वह रसिक-~मिजाज था और स्त्रियों को पटाने में माहिर समझा जाता
था. चक्की में रहने से उसे और भी सहूलियत थी. वहाँ तरह-तरह की लड़कियाँ आती
रहती थी और उन देहाती भूखी लड़कियों की तरह तरह की जरूरतें होती थीं, जिन्हें
वह आसानी के साथ पूरा कर सकता था.
लेकिन उसकी असली प्रेमिका 'करियई'नाम की एक काली -कलूटी अधेड़-सी औरत थी जो
थोड़े-से आटे के लोभ में उसके हाथ खुद को बेच दिया करती थी. मैंने सुन रखा था कि उसके
पति को लकवा मार गया है और दोनों बच्चे भूख से बिलबिलाते रहते हैं. उन्हें
छोड़कर वह मजदूरी भी नहीं कर सकती. अत: अपनी एक सहेली के माध्यम से वह सुकरू के
पास आया करती थी. और जाते वक्त थोड़ा-सा आटा उसके पल्लू में बँधा होता था.
एक रोज दोपहर को जब मैं चक्की में पहुँचा तो दरवाजे पर उसकी सहेली बैठी थी और
भीतर जाने से मुझे रोक रही थी. लेकिन मैं उसे धकियाता हुआ भीतर पहुँच गया था और
जलकुण्ड की ओर जाकर खड़ा हो गया था. सुकरू वहाँ करियाई के साथ पड़ा हुआ था.
मेरा मन घृणा और क्रोध से भर उठा था. मैं बाहर निकल गया था.
यह सब क्या है? सिर्फ एक प्रश्न मेरे मस्तिष्क में भन्ना रहा था और मैं आदमी
के इतिहास पर गौर करता हुआ सड़क पर निरुदेश्य-सा चला जा रहा था-अनुत्तरित.
वह एक ऐसी घटना थी जिसने चक्की के प्रति मेरे मन में वितृष्णा भर दी थी और मैं
वहाँ से भाग जाना चाहता था, लेकिन भागने का कारण कुछ दूसरा ही बना. बहिन का
फर्मान जारी हुआ कि अगर तुम्हें चक्की में जाकर सोना हो तो वहीं रहो, यहाँ
तुम्हारी कोई जरूरत नहीं है. और उसी रोज मैं चक्की से अपना डेरा उठा लाया.
परीक्षा की तिथियाँ घोषित हो चुकी थीं और सारे छात्र मिर्जापुर में ठहरने की
व्यवस्था करने में लगे थे, लेकिन मेरा अभी तक कोई ठिकाना नहीं था. भैया से मैं
कहता तो वे टाल जाते. शायद बहिन ने उन्हें कस रखा था और वे भी अपनी स्त्री के
विरूद्ध नहीं जा सकते थे. इस बात की सत्यता उस रोज तो आसानी से सिद्ध हो गयी जब
परीक्षा आरम्भ होने से एक दिन पहले वे बहिन की चोरी से, लगभग दो बजे रात को ही
उठकर साइकल से मुझे मिर्जापुर ले गए थे.
वहाँ फलों के एक व्यापारी के गोदाम में ठहरने की व्यवस्था की गयी थी. व्यापारी
से भैया का पूर्व-परिचय था और मेरे कुछ साथी भी वहीं ठहरे हुए थे. वह जगह उस
कालेज के ठीक सामने थी जहाँ हमारा सेण्टर पड़ा था. गोदाम में बिजली भी थी और
हमारे लिए वह एक उपयुक्त जगह थी.
लेकिन वहाँ पहुँच कर मुझे एक दूसरी कठिनाई का अनुभव हुआ. मेरे अन्य साथी तो होटल
में खाना खाते थे लेकिन मुझे अपना खाना अपने हाथ से बनाना पड़ता था. मेरे लिए यह एक
नया अनुभव था.
बाहर की तरफ एक दीवार से सठा कर चन्द ईटों के माध्यम से मैने एक टेम्प्रेरी
चूल्हा तैयार कर लिया था और फलों वाली टूटी पेटियों की फर्रियों से लकड़ियों का
काम चलाता था. भैया ने जो थोड़े-से पैसे दिए थे उनसे मैंने आलू,टमाटर, नमक और
थोड़ा -सा कड़ुआ तेल खरीद लिया था. बर्तन के नाम पर एक छिद्रों वाला तवा, बिना
मोहड़ी की पतीली और अलमूनियम की एक जो थाली आयी हुई थी, वे सारी चीजें दूसरे की
थीं. आटा भी भैया चक्की से लेकर आये थे.
मैं फर्रियों के सुलगा लेता और पतीली उस पर चढ़ा देता, फिर उसमें तेल डालकर आलू
और टमाटर डाल दिया करता. बाद में थोड़ा-~सा नमक डाल देता और फर्री के चम्मच से
ही उसे चला लिया करता. इस प्रकार मेरी तरकारी तैयार हो जाती . लेकिन रोटी बनाने
में मुझे काफी मेहनत करनी पड़ती. शुरू-शुरू में आटा अक्सर ही गीला हो जाता और
मजबूरन दोनों वक्त की रोटियाँ एक साथ बनानी पड़तीं. इसके अलावा मैं कितनी ही
सावघानी बरतता पर रोटी के मध्य में एक गोला द्वीप बना ही रह जाता. इस प्रकार
रोटी का भूगोल कुछ ऐसा होता कि अग्निताप का उस पर विषम प्रभाव पड़ता और या तो
वह जल जाती या कच्ची ही रह जाती. कभी-कभी तो आग जब बुझ जाती तो फूँकते-फूंॅकते
धुएँ से मेरी आँखे भर उठतीं, नाक से पानी बहने लगता,खाँसी आने लगती, लेकिन
अग्निदेवता प्रसन्न ही नही होते थे और झुँझला कर मैं तवा उलट देता, रोटी तोड़
डालता और बगैर खाये ही किताब लेकर बैठ जाता.
