<ञिने आर्ट्स्><ढ्रतिन्ग्><णरयन्, खुन्तर्><आड्हुनिक्ट-शमय्-षच्ह्नट्मक्ट><१९८९><शच्हिन् फ्रकसन् - आडुनिक् खल खोस्ह्><ढर्य घन्ज्, ढेल्हि><९०-९५><२०९८>

भौतिक प्रगति का स्वभाव सामान्यत: एक दिशात्मक, यानी एक दिशा में गतिशील
पदार्थ की तरह है. इस गति की कल्पना अतीत-वर्तमान-भविष्य को एक सीधी रेखा
में रखकर की जा सकती है. लेकिन रचनात्मक चेष्टा, आध्यात्मिक चेतना की
तरह, एक चेतन बिन्दु से विकीर्ण होती हुई शक्ति या ऊर्जा की तरह है: वह
एक ही समय में एक साथ अतीत, वर्तमान और भविष्य की उपस्थिति का बोध है.
किसी रचना या कृति को `पदार्थ' मानकर भी उसकी व्याख्या की जा सकती है.
कुछ-कुछ इसी अर्थ में फ्रैंक करमोड ने एक उपन्यास की संरचना में
आरम्भ-मध्य-अन्त के क्रम को समय के संदर्भ में पदार्थ को एक दिशात्मक गति
से तुलनीय माना है. इसी तरह एक कलाकृति की व्याख्या भी `वस्तु' की तरह की
जा सकती है, और एक `वस्तु' की व्याख्या `कलाकृति' की तरह भी--दुशां
द्वारा--की जा चुकी है.
लेकिन यहां वस्तु या कलाकृति से थोड़ी देर के लिए ध्यान हटाकर उस दृष्टि
को केन्द्र में रखना चाहता हुं जो वस्तुजगत को लेकर मुख्यत: रचनात्मक
है,भौतिकतावादी या उपयोगितावादी नही. यानी किसी भी रचित वस्तु को लेकर इन
दोनों कोशिशों को अलग-अलग पहचानना जरुरी है--कोशिश जो रचना की समस्याओं
से सामना है, और कोशिश जो रचना की समस्या से अलग है. यही कला और अ-कला के
बीच बुनियादी फर्क को स्थापित करता है. शाब्दिक कलाओं में भी और अशाब्दिक
कलाओं में भी कला और यथार्थ उस `विशेष भाषा' पर निर्भर है जो दोनों के
बीच एक गहरा सम्बन्ध भी है और एक अलगाव भी--अलगाव इसलिए क्योंकि कला की
भाषा और व्यवहार की भाषा के बीच कभी भी एक सहज और सीधा रिश्ता नही होता.
व्यावहारिकता भाषा को एक तरह इस्तेमाल करती है, कला बिल्कुल दुसरी तरह और
बिल्कुल अपनी तरह. लेवी-स्त्रोस ने इसे ही सामान्य भाषा से परे की
कला-भाषा (मेटा-लैंगुएज) कहा है. कला की भाषा में व्यावहारिक भाषा के
अर्थ ढूंढना व्यावहारिक भाषा में कला के अर्थ ढूंढने की तरह है.
कबीर या गालिब की भाषा अक्सर यह भ्रम उपजाती है कि वह आसान है क्योंकि उसमें
पहचाने जा सकने वाले रोज की भाषा के शब्द है. लेकिन उनकी कविता वस्तुत:
शब्द-कठिन कविता है. जब गालिब कहते हैं--
न था कुछ तो खुदा था, कुछ न होता तो खुदा होता,
डुबोया मुझको होने ने, न होता मैं तो क्या होता.
तब जाहिर है कि वह एक भी ऐसा शब्द नही इस्तेमाल कर रहे जो रोजमर्रा का न
हो, लेकिन उन शब्दों का एक भी ऐसा अर्थ नही जो रोजमर्रा का हो ! यानी वह
शब्दों के जरिये रोजमर्रा की भाषा से परे कला की एक अलग भाषा को रच रहे
हैं.
कलाकार के लिए पूरा यथार्थ कच्चा माल है, उसका माध्यम, जिससे वह नया कुछ
रचता है. यह `नया कुछ' परिभाषित किया जा सकता है--सुन्दर के सन्दर्भ में
भी और उपयोगिता के सन्दर्भ में भी :यह दोनों के सन्दर्भो से बिल्कुल बाहर
भी परिभाषित किया जा सकता है इस तरह कि न तो सुन्दर हो न उपयोगी, केवल
`नया कुछ' हो. रोजेनबर्ग ने ध्यान आकृष्ट किया है कि नये की भी एक लीक
है. साहित्य और कलाओं में वह सभी जो नया है जरुरी नही कि `आधुनिक' या
`कला' भी हो ही--न यही कि रचनात्मक जरूरतों से की जाने वाली प्रयोगशीलता,
और सिर्फ नये कुछ के लिए की जाने वाली प्रयोगशीलता का दर्जा एक ही है.
आधुनिकता शब्द पिछले ५०० वर्षो से भी अधीक लगातार इस्तेमाल में रहा और कई
बार इस शब्द के अर्थो की झाड़पोंछ होती रही है--कभी नये, कभी पुराने, कभी
परम्परा कभी इन सबको समझने-समझाने की कोशिश में. बहुत कुछ इस पर निर्भर
रहा कि एक कलाकार ने अपने समय और अपनी रचनात्मक जरूरतों के बीच किस तरह
का सम्बन्ध स्थापित किया. आज भी यह कोशिश हमें साहित्य और कला सम्बन्धी
चिन्तन में बराबर दिखाई देती है.
टी.एस. एलिअट की आधुनिकता में क्लासिकी विचारधारा का खासा दबाव रहा.
स्पेंडर ने आधुनिक तथा समकालीन के बीच फर्क पर जोर दिया. हेरल्ड
रोजेनबर्ग ने नये की परम्परा की ओर ध्यान खींचा. फ्रैंक करमोड ने
`आधुनिकता' को दो वर्गो में रखा :एक तो, `प्राक्-आधुनिकतावाद' जिसमें
जॉयस, स्त्राविन्स्की, पिकासो, एलिअट आदि की कलाएं आती हैं जो
प्रयोगात्मक होते हुए भी परम्परा और अतीत से भी कुछ-न-कुछ नाता बनाये
रखती है; और दुसरा, `नव-आधुनिकतावाद' जिसमें उन्होंने उन अवांगार्द कलाओं
को रखा है जो अपने को परम्परा से बिल्कुल तोड़ कर प्रयोगशील हैं जैसे
दादावाद, अतियथार्थवाद वगैरह.
लेकिन किसी भी कला के लिए शायद यह कहना मुश्किल है कि उसमें अतीत या
परम्परा की कोई भी याद मौजूद नहीं क्योंकि मन--विशेष रूप से रचनात्मक
मन--किसी गतिमान वस्तु की तरह किसी एक ही दिशा में नही चलता. बर्गसों ने
वर्तमान के साथ अतीत को अनिवार्य रूप से संश्लिष्ट माना है--दोनों के
एकत्र आभास द्वारा ही हमें पूर्ण अस्तित्व-बोध होता है. यह अतीत और
वर्तमान का चेतना में एक साथ होना क्रोचे और कालिंगवुड के विचारों की भी
जमीन है. कालिंगवुड का कहना है कि इतिहास दस्तावेजों में नही इतिहासकार
के दिमाग में होता है और उस समय जी उठता है जब इतिहासकार उन दस्तावेजों
की समीक्षा औरव्याख्या कर रहा होता है, हमें रचनात्मक स्वभाव के एक
प्रमुख गुण की याद दिलाता है.रचना-प्रक्रिया में बर्गसों ने
`स्मृति-चिन्तन' को विशेष महत्व दिया है. इसीलिए रचना-शक्ति की बात करते
हुए बर्गसों ने इस पर जोर दिया था कि रचनात्मक जैसी आत्मिक चेष्टा को
समझने के लिए वे पद ठीक नहीं जिनके द्वारा विज्ञान पदार्थ-जगत के तथ्यों
और नियमों को समझने की कोशिश करता है. समय, गति, परिवर्तन, आत्मा, मन,
रचनाशीलता आदि की प्रकृति को विज्ञान जब भी समझने चलता है तो उसकी
विचार-पद्धति और भाषा चल को अचल में बदल देती है--जबकि रचना-शक्ति एक
निरन्तर प्रवाहित ऊर्जा है. क्रोचे ने कविता और कलाओं की प्रकृति को
समझने के लिए भी इसीलिए तर्क-शक्ति की अपेक्षा प्रज्ञा-शक्ति को ज्यादा
महत्व दिया. प्रसिद्ध साहित्य-समीक्षक वेलेक कविता के स्वभाव को समझने के
मामले में क्रोचे के विचारों को आज भी बहुत जरूरी मानते है.
कुछ ऐसे साहित्यकारों को लें जिनकी रचनाओं को हम `आधुनिक क्लासिक्स'
मानते हैं और देखें कि वे अपनी कृतियों में समय को किस तरह सोचते हैं.
प्रस्त, मलार्मे, रिल्के, काफ्का, जायस, मन्न, ब्रेख्ट, एलिअट--ये सभी
समय के साथ एक खास रिश्ता बनाते हैं. इनकी रचनाओं में समय हमारे दैनिक
अनुभवों का समय नही होता, मिथकीय या रहस्यात्मक समय होता है जिसे हम
कला-काल कह सकते है और जो स्वप्न-काल की तरह हमारे सामान्य जीवन-काल से
भिन्न होता है.
प्रूस्त के `अ ला रेशार्स ध्यू ताम्प्स पध्र्यू' में घटनाएं सामान्य जीवन
की तरह एक के बाद दूसरी के क्रम से नही व्यतीत होती,पूर्वघटित को स्मृति
में पुन: जीवित करके वर्तमान में एक बार फिर जिया जाता है. मलार्म की
कविताओं में `वस्तुओं का मिटता हुआ-सा रूप, मूर्त न हो पाने का आभास
मात्र' मिलता है(स्वप्नवत्). काफ्का के उपन्यास `ट्रायल' में नायक `के'
एक दु:स्वप्न-काल में एक यथार्थभास को विक्षिप्त-सा जीता चला जाता है.
जॉयस के `यूलिसिस'में ब्लूम पूरे उपन्यास को चौबीस घंटों से भी कम के
`मानसिक समय' में जीता है. `मैजिक माउण्टेन' में मन्न का नायक हन्स
कस्टार्प टी.बी. सेनेटोरियम में--सामान्य जीवन-धारा से बिल्कुल अलग कटा
हुआ किसी पहाड़ पर--एक ऐसे जीवनकाल में पूरे जीवनानुभव को भोगता है जो
समय की दृष्टि से संक्षिप्त लगते हुए भी अनुभव-तीव्रता में सम्पूर्ण लगता
है. ब्रेख्ट वर्तमान को भी ऐतिहासिक-काल की तरह देखते थे,...जिस तरह
समानानुभूति(एम्पैथी) द्वारा असाधारण को रोजमर्रा का साधारण अनुभव बनाया
जा सकता है उसी तरह साधारण को बिलगाव (एलिअनेशन) द्वारा असाधारण बनाया जा
सकता है. सामान्य को भी इस तरह असामान्य ब नाकर रखा जा सकता है कि वह
सचमुच विशेष लगे--तब ऐसा होगा कि देखने वाला वर्तमान से इतिहास में पलायन
नही करेगा, वर्तमान ही इतिहास बन जायेगा...एलिअट के अनुसार एक लेखक समय
में पूरी तीव्रता से अपनी स्थिति, अपनी समकालीनता को तब समझ पाता है जब
वह अतीत के अतीतपन को ही नही बल्कि वर्तमान में भी उसकी उपस्थिति को
महसूस कर सके.
समय को लेकर ये विभिन्न परिप्रेक्ष्य हमें कुछ भारतीय क्लासिक्स की याद
दिलाते हैं. `महाभारत' के घटना-प्रधान काल-क्रम(वर्तमान) को रोककर `गीता'
के ९वें अध्याय में कृष्ण गीता के काल-क्रम को फिर एक बार रोककर पूरे
महाभारत के परिणाम, उसके अन्त को, वास्तविक घटना से पहले ही एक अलौकिक
समय में दिव्य-दृष्टि(रचना-दृष्टि) द्वारा दर्शाते है. समय को लेकर
विभिन्न दृष्टियां हमें व्यास और संजय के प्रसंगों में भी दी गई है. इसी
तरह रामायण में वाल्मीकि अपने ही कथानक में एक पात्र भी हैं और उस कथानक
के दृष्टा भी: वे एक साथ समय के दो आयाम प्रस्तुत करते हैं--जीवन-सापेक्ष
भी और जीवन-मुक्त भी. इस दोहरे परिप्रेक्ष्य को हम एक रचनाकार की स्थिति
में भी पहचान सकते हैं और भारतीय विचारधारा में भी. कलाकार एक ऐसा
जीवनानुभव देने की कोशिश करता है जिसमें वह होता भी है, और जिसके वह बाहर
भी होता है. उनकी चेतना वर्तमान तक सीमित नहीं, वर्तमान से मुक्त भी होती
है.
वस्तुवादी यथार्थ-बोध के मतलब हैं समय के वस्तुओं की अपेक्षा बीतने और
समाप्त हो जाने का एहसास. यह चीजों की मृत्यु और त्रासदी का एहसास भी है.
लेकिन भारतीय यथार्थ-बोध न तो जीवन को मात्र देह-वस्तु मानता है न ही
त्रासदी--`सस्यमिव मर्त्य: पच्यते सस्यमिव अजायते पून:'. वह चेतना या
आत्म-तत्व को यथार्थ मानता है जो शरीर में भी है और शरीर से परे भी. वह
स्वप्न भी है और स्वप्नद्रष्टा भी,रचित भी है और रचयिता भी. भारतीय
दर्शन,साहित्य और कलाओ में यह न केवल एक कलात्मक दृष्टिकोण बल्कि
बुनियादी जीवन-दर्शन के रूप मे व्याप्तहै:
यह वस्तु-जगत का अस्वीकार नही उससे एक उद्दात सम्बन्ध है. भारतीय कलाओ
में प्रकृति और मानव-प्रकृति, प्रत्यक्ष तथा अप्रत्यक्ष, लौकिक तथा
अलौकिक, काल तथा कालातीत के बीच संतुलन ढुंढ़ती हुई जीवन-दृष्टि की ओर
बार-बार हमारा ध्यान जाता है. वह मानती है कि रचना और आनन्द का स्रोत
आदमी के अन्दर है, आदमी के बाहर नही. भारतीय जीवन-दर्शन ने इसीलिए आदमी
के स्वभाव को सबसे पहले विचारणीय माना. भरत मुनि का रस-सिद्धान्त कला के
सिद्धान्तों का ही नही मनुष्य के मनोभावों का भी विस्तृत विश्लेषण और
वर्गीकरण है.
भारतीय कला स्थूल जगत के अनुकरण के सिद्धान्त को कभी स्वीकार न कर सकी--न
आधुनिक कला में ही उसका विशेष महत्व है. (लोक-कलाओं तक में जन-जीवन का
नही देवी-देवताओं के ही जीवन का बाहुल्य रहा). यद्यपि ऐसा नही कि आरम्भ
से ही वह अनुकरणात्मक या प्रतिरूपात्मक कला के घनिष्ठ सम्पर्क में न आती
रही हो. लेकिन भरपूर यूनानी प्रभाव के बावजूद व्यक्ति केन्द्रित कला यहां
कभी विकसित न हो सकी. गंधार कला-शैली भी भारतीय कला-बोध में अलग-सी ही
रही क्योंकि बुद्ध और बोधिसत्व के चेहरे अपनी यथार्थवादी सजीवता में उस
आध्यात्मिक छवि से खाली हो गये जिस छवि को हम मथुरा की अन्तर्मुखी
बुद्ध-प्रतिमाओं में देखते हैं. आगे चलकर राजस्थान और कांवड़ा चित्रकला
में व्यक्ति-चित्रण पर ध्यान दिया गया लेकिन वह बहुत पनप न सका.
मुगलकालिन कला में भी. प्रोत्साहन के बावजूद, यह कला उस शिखर तक न पहुंच
सकी जैसी रिनेसां कालीन यूरोप या १९वीं सदी की प्रभाववादी और
उतरप्रभाववादी कला में.
प्रतिरूपात्मक कला (रिप्रेजेंटेशनल आर्ट) के अस्वीकार में इस सदी की
यूरोपीय कला और भारतीय कला-आदर्शो में एक ऊपरी समानता दिखती है. अमुर्त
कला के एक खास पक्ष को सोचे--डी कूनिंग, पोलक, क्लाइन, एशिंल-गोर्की की
कलाओं में एक अन्तर्मुखी आध्यात्मिक जुनून-सा है जो उनकी कलाओं में फार्म
के माध्यम से प्रकट होता है. यह कला चीजों के बाहरी रूपों से बंधी हुई
नहीं है, न उनसे किसी प्रकार की बहस है. वह अपनी पूर्ण स्वच्छन्दता में
चीजों के आतंक से मुक्त लगभग अलौकिक है. रंगों और रेखाओं की प्रकृति में
पदार्थ की स्थिरता नहीं रंगों और रेखाओं की विक्षिप्त दौड़-सी है :
छोटी-छोटी लयों का सटाव नहीं, विकेन्द्रित बड़ी लयों के थक्के हैं. या
फिर रोथको या न्यूमान जैसे चित्रकारों की अपेक्षाकृत अधिक विघटनात्मक
कृतियों में हम एक तरह का निराकार ठंडापन महसूस करते है जो हमें
`वेस्टलैंड' के अन्त की याद दिलाता है.
दुसरे शब्दों में कहें तो आधुनिक कला का एक खासा बड़ा हिस्सा सादृश्यता
का न्यूनतम इस्तेमाल करते हुए रचनात्मक आन्तरिकता, या वस्तुओं से परे, की
दिशा में यात्रा है.
आज जब हम एक कांदिंस्की, क्ले, पिकासो या पोलक की कलाओं का मूल्यांकन
करते हैं तब उस कला में स्थानीय, देशगत या जातिगत गुणों को उतना नहीं
ढुंढ़ते जितना इन कलाकारों की निश्चित रचनात्मक पहचान और विशिष्ट
कलाशैलियों को. हम अपने समय को लेकर उनके विचारों, प्रतिक्रियाओं और
टिप्पणियों को सोचते हैं जो वे अपनी कलाओं के माध्यम से प्रस्तुत करते
हैं. इनकी कलाएं केवल बाहरी जीवन से ऊपरी सरोकार की कलाएं नहीं हैं :
रचनात्मक स्तर पर गहरे आत्मान्वेषण की कलाएं भी हैं. वे इस बुनियादी यकीन
की कलाएं कला के बाजार की दृष्टि से नही.
"यह सोचना सरासर खामख्याली है कि बाह्रा-प्रकृति में किसी प्रकार की
व्यवस्था नहीं और हम उसमें किसी प्रकार की व्यवस्था ला सकते है...सच तो
यह है कि हम अपने अन्दर ही अगर थोड़ी बहुत व्यवस्था ले आ सकें तो वही
बहुत है..."--डी कूनिंग का यह कथन रचनात्मक स्वभाव की एक खास समस्या को
रेखांकित करता है. सूजन सोंताग का कहना है कि हर युग को अपने लिए अपनी
तरह के आत्मिकता के सार को खोजना पड़ता है, आज की कला के लिए भी उतना ही
सच है जितना किसी भी युग की कला के लिए रहा है.
कोई भी कला सबसे पहले रचनात्मकता का अनुभव है. रचनात्मक ही एक कला का
प्रमुख विषय (`कंटेंट') होता है.
वस्तुगत का यथावत् चित्रण वस्तुजगत का अनुभव हो सकता है, लेकिन कला का
अनुभव भी वह तभी होगा जब उसमें हम किसी प्रकार की रचनात्मक प्रतिभा और
प्रेरणा को असंदिग्ध रूप से पहचान सकें.
रचे हुए में सौन्दर्य को परिभाषित कर सकना, या अरचित में सौन्दर्य को रच
सकना, इसीलिए, कला भी है और आध्यात्म भी.
व्यक्ति, समाज मनुष्य...जीवन का कोई भी पक्ष कलापूर्ण ढ़ंग से प्रस्तुत
किया जा सकता है. और वह इस तरह भी प्रस्तुत किया जा सकता है कि कलापूर्ण
न हो : हमें उसमें रचनात्मकता का अभाव लगे. या हमें ऐसा लगे कि उसमें जो
भी सुन्दरता दिखती है वह कलाकार की रची हुई नही है,उन चीजों का स्वाभाविक
गुण है जिन्हें कलाकार केवल पेश कर रहा है, वह हमें केवल याद दिला रहा है
कि एक फूल, नदी, या पहाड़ सुन्दर होते है--अपनी ओर से उसने सुन्दर या
असुन्दर के बारे में ऐसा कोई नया विचार या भावना नही दी है जो उनके बारे
में हमारे पूर्व-अनुभवों या पूर्व-ज्ञान में नया कुछ जोड़ता हो, हमें
यकीन दिलाता हो कि कलाकार की ओर से भी हमें ऐसा कुछ मिला जो सुन्दर के
बारे में, या जिन्दगी के बारे में, हमारे अनुभवों में विशिष्ट कुछ जोड़ता
हो.
आधुनिकीकरण के आज अनेक उदाहरण हमारे सामने है. भारतीयता, समकालीनता,
स्थानीयता, सामाजिकता आदि के हम कला में क्या अर्थ लगाते है यह बहुत कुछ
इस पर निर्भर करता है कि इनका आज हमारे जीवन में क्या अर्थ है. भारतीय
कला-मन अनेक विषयों के ऐतिहासिक परिवर्तनों से गुजरा है और अनेक
अन्तसांस्कृतिक अनुभवों से मिलकर बना है.
संस्कृति विशेष में नए विचार किस प्रकार ग्रहण होते हैं, या ग्रहण नही हो
पाते हैं--यह बहुत कुछ उन आचार-विचार आदि पर भी निर्भर है जो उस संस्कृति
में परम्परा के रूप मे, जातीय स्मृति के रूप में और भाषा में जीवित रहते
है.
