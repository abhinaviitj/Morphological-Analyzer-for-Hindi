<णटुरल् श्चिएन्चे><श्चिएन्चे अन्ड् शोचिएट्य्><खविरज् षट्नकर् श्हस्ट्रि><भ्हरट् के फ्रन च्हर्य><१९८८><आट्मरम् अन्ड् शोन्स्><ढेल्हि><५३० टो ५३७><२४००><खविरज् भ्हरट् के फ्रन च्हेन्य><ढ्हनन्जय् खुमर्>

प्रश्न यह हो सकता है कि शेषनाग का अवतार बनाकर ही उन्हें सम्पूजित क्यों किया
गया ? आर्यों के इन्द्र, विष्णु आदि अन्य देवता भी तो हैं. इस प्रश्न की ऐतिहासिक
गुरुता अवश्य है. मौर्यवंश की स्थापना से पूर्व भारत में नन्द वंश का शासन चल रहा
था. पाटलिपुत्र का सम्राट् महानन्द, जिसका अन्त कौटिल्य ने किया, नागवंशी सम्राट
ही था. नाग बड़े वीर और धर्मपरायण शासक थे. किन्तु नाग लोग शिव के उपासक थे.
हमने उपोघात में नागों के परिचय में शिव के सम्बन्ध में लिखा है. अपने
पूर्वजों के प्रति जो उच्च भावनाएं सामान्य रूप से मनुष्य में होती हैं, वही
नागों में भी शिव के लिए थीं. वे शिव को भगवद्रूप में पूजते थे. नागों के
पराक्रम के साथ-साथ शिव की पूजा भी दूर-दूर गई. ईस्वी पूर्व तक दक्षिण भारत का
एक ही दर्शन था, और वह था शैव दर्शन. उत्तर भारत में भी वह एक प्रतिष्ठित दर्शन
था. `सर्वदर्शन संग्रह' में शैव-दर्शन एक स्वतंत्र विद्यापीठ है. ईस्वी पूर्व के
प्रमुख दर्शनों में शैव-दर्शन का स्थान रहा है. ईसा से सात सौ वर्ष पूर्व पाणिनि
के युग में भी शैव-दर्शन प्रतिष्ठित था. पाणिनि ने इसी आस्था से प्रेरित होकर
अपने प्रत्याहार सूत्रों को माहेश्वर-सूत्र लिखा है. `अष्टाध्यायी' में कुछेक
वैदिक देवताओं का उल्लेख है, इनमें शिव को अनेक नामों से स्मरण किया गया है--भव,
शर्व, रुद्र, मृड आदि. इनके स्त्रीलिंग बनाकर भवानी, शर्वाणी, रुद्राणी, और
मृडाली आदि नाम प्रस्तुत किये गये.
नागवंशियों का शासन -चिह्न सर्प था. शिव के साथ सर्प इसीलिए जोड़े गये.
पुरातत्व में जो मूर्तियां भूगर्भ से प्राप्त हुई हैं, उनमें अनेक के पृष्ठभाग
में सर्प चित्रित होता है. सर्प से उत्कीर्ण ये प्रतिमायें नागवंशियों की हैं.
पृथ्वी शेषनाग के फन पर सधी है, यह भावना भी नाग परम्परा में रही है. जिस शेषनाग
पर पृथ्वी सधी है वह भगवद्रूप ही है. पुरुषसूक्त में कहा है--प्रकृति ने जिन
तत्वों से ब्राह्मण बना है वह सृष्टा का एक पाद है, और तीन पाद शेष हैं. यह
शेष ही विश्व का आधार है. चरक और पतञ्जलि इस शेष के ही अवतार थे. विश्व सर्पणशील
है इसलिए वह सर्प तो है ही. जो इस सर्प के फन पर रहे वही शेष, अन्य का ग्रास तो
इसी सर्प के मुख में हो ही जाता है. जो भी हो, यहां दार्शनिक गुत्थियां सुलझाना
अप्रासंगिक हो जायगा. बात केवल यह है कि चरक का शेषावतार कैसे बना.
ईस्वी प्रथम शताब्दी से तृतीय शताब्दी तक भी भारत में नागवंशी शासन तो कर ही रहे
थे. भारशिव लोगों का इतिहास नागवंशियों का इतिहास ही है. उन्होंने दस-~दस
अश्वमेघ करके अपनी विजय-दुन्दुभि का उघोष किया. हम उनके सम्बन्ध में पीछे लिख
चुके हैं. सार यह है कि चरक नागवंशी थे.
अब योगदर्शन और महाभाष्य के सम्बन्ध में कुछ आपत्तियां उठाई जाती है. उनके कर्ता
एक हैं या भिन्न. हिरण्यगर्भ कौन थे, और पतञ्जलि कौन ? किन्तु यहां हम चरक के ही
बारे में ही बातचीत करने चले हैं. इस उलझन को सुझाने में विषयान्तर हो जायगा.
अतएव प्रचलित विश्वास को ज्यों का त्यों रहने देना ही ठीक है.
चरक संहिता और चरक के सिद्धान्त
`चरक संहिता' कोई मौलिक ग्रंथ नहीं हैं. यह स्वयं चरक ने ही लिखा है--
`अग्नि-~वेशकृते ग्रंथे चरक प्रति संस्कृते.'
अतएव वह प्राचीन `अग्निवेश संहिता' का परिवर्तित और परिवर्धित स्वरूप है. चरक ने
स्वयं लिखा है कि प्रतिसंस्कर्ता किसी प्राचीन ग्रन्थ के विस्तृत सन्दर्भ को
संक्षिप्त कर सकता है और संक्षिप्त को अपनी आवश्यकतानुसार विस्तृत. इस प्रकार
पुराने को नया बना देना ही प्रतिसंस्कर्ता का काम है.१ प्राचीन ढांचे पर चरक
ने अपनी सजावट इस प्रकार की है कि वह चरक की अपनी-सी चीज नजर आने लगी है.
पुरानी `अग्निवेश संहिता' में चरक ने कुछ ऐसे परिवर्तन किये हैं जिनके लिए स्वयं
चरक उत्तरदायी है, अग्नि-~वेश नहीं. उदाहरण के लिए अग्निवेश के युग में हिमालय
से निकलने वाली नदियों का जल गलगण्ड आदि रोगजनक समझा जाता था, परन्तु चरक ने
अपने युग के अनुसार उनके जल को सुपथ्य लिखा है.२ चूंकि अब मूल अग्निवेशतन्त्र
उपलब्ध नहीं अतएव चरक और अग्निवेश के लेखों की विस्तृत तुलना करना संभव नहीं है.
तो भी चरक ने प्रतिसंस्कर्ता के कार्य का जो विवरण दिया वह यह स्पष्ट करने के
लिए पर्याप्त है कि चरक ने वैसे परिवर्तन और परिवर्धन अपने प्रतिसंस्कार में
अवश्य किये हैं. प्रकृति में कुछ ऐसे परि-~वर्तन होते भी रहते हैं जो अग्निवेश
के समय कुछ थे, और चरक के समय कुछ हो गये. जैसा कि ऊपर नदियों के जलों में
परिवर्तन हो गया. कुछ परिस्थितियाँ जो अग्निवेश के समय नहीं थी, चरक के समय बन
गई. जैसे अग्निवेश मन्त्रकाल में उत्पन्न हुए, चरक सूत्रकाल के उपरान्त. इसलिए
चरक ने सूत्रकारों का वन्दना का उल्लेख किया है.३ अग्निवेश के युग में शासन में
राजतंत्र थे, चरक के युग में गणतंत्र भी हो गये थे.४ इसीलिए चरक ने प्रतिसंस्कार
करने के उपरान्त ग्रन्थ का नाम `अग्निवेश संहिता' नहीं रखा, किन्तु समस्त
परिवर्तन और परिवर्धन का उत्तरदायित्व अपने ऊपर लेकर ग्रन्थ का नाम `चरक संहिता'
रख दिया. चरक की यह ईमानदारी प्रत्येक लेखक के लिए अनुकरणीय है.
साथ ही चरक के हृदय की दूसरी महानता देखिए. ग्रंथ के दूषणों का उत्तर-~दायित्व
अपने ऊपर लेते हुए ग्रन्थ के गुणों का श्रेय अत्यन्त उदार भाव से अग्निवेश को
देने में जरा भी आगा-पीछा नहीं किया, और प्रत्येक अध्याय के अन्त में
`अग्निवेशकृते तंत्रे चरक प्रतिसंस्कृते' लिखकर ही समाप्त किया. `चरक संहिता' का
अध्याय प्रारम्भ से पढ़ने बैठिये, ज्ञात होता है कि चरक की कितनी अनूठी रचना है.
अध्याय समाप्त होते ही चरक कहते हैं--`यह मेरी नहीं, अग्निवेश की कृति है.'
ग्रन्थ की अपूर्वता के लिए कुछ श्रेय देना है, तो मुझे नहीं अग्निवेश को दो.
हृदय का कितना महान औदार्य है ! और कितना असीम आत्मसंयम !! कवि ने कहा
है--`महतां निस्सीमानश्चरित्र विभूतय:'.
भूल से लोग कहा कहते थे कि आयुर्वेद के संग्रह ग्रन्थों के प्रणयन में वाग्भट
सबसे प्रथम हैं. परन्तु वास्तविकता यह है कि चरक का स्थान ही पहला है.
`भाव-प्रकाश'में आचार्य भावमिश्र ने लिखा है कि महर्षि आत्रेय के अग्निवेश आदि
छ: शिष्यों ने अलग-~अलग अपने नाम से तन्त्र लिखे थे. उन सभी के तन्त्रों से
चुनी हुई सामग्री को परिष्कृत रूप में चरक ने एकत्र संग्रह किया, और उसी संग्रह
को `चरक संहिता' नाम दिया.१ चरक नाम के साथ संहिता शब्द जोड़कर लेखक ने भी उसी
भाव को स्पष्ट किया है. तो भी यह स्पष्ट है कि चरक के ग्रंथ का मूल आधार
`अग्निवेश तंत्र' ही था. प्राचीन काल में मौलिक ग्रंथ को तन्त्र या अन्य
स्वतन्त्र नाम देकर प्रसिद्ध किया जाता था. `अग्नि-~वेश तन्त्र' अथवा `नावनीतक'
ऐसे ही ग्रन्थ थे. परन्तु जो ग्रंथ सर्वथा मौलिक न होकर अन्यों के लेख अथवा
विचारों से संकलित होते थे वे `संहिता' कहे जाते थे. वेदों की संहिताओं से लेकर
उसके उपरान्त के भी संग्रह ग्रन्थ संहिता अथवा संग्रह ग्रन्थ हैं, जिनमें एक ही
व्यक्ति के मौलिक विचार नहीं हैं, किन्तु विभिन्न विद्वानों के विचारों का
संग्रह किसी एक विद्वान ने अपनी शैली से किया है. संग्रहकार या संहिता लेखक का
अपनापन उसमें यही है कि विषयवस्तु के सम्पादन में, और उसके समन्वय में उसने
कितनी सफलता प्राप्त की. संहिता शब्द का अर्थ ही बिखरी हुई सामग्री को संग्रह
करना है.
प्राचीन `सुश्रुत संहिता', `आत्रेय संहिता', `काश्यपसंहिता' आदि रचनाएं इस बात को
प्रकट करती हैं कि महर्षि आत्रेय से बहुत पूर्व भी भारतवर्ष में आयुर्वेद का
उच्च-~कोटि का साहित्य विद्यमान था. उन्हीं का संग्रह होकर वे संहिताएं बनी थीं.
फिर चरक का युग तो प्राचीन संहिताओं का प्रतिसंस्कार युग था. तब तक आयुर्वेद
विज्ञान व्यापक क्षेत्र में विकसित हो चुका था. पाणिनि के समय में ही रोग, औषधि,
चिकित्सा, त्रिदोष, ऋतुचर्या आदि का विज्ञान बहुत विकसित था.२ चरक तो पाणिनि के
उपरान्त हुए थे, इसलिए चरक का युग आयुर्वेद का उन्नत युग था. चरक की वस्तु
-प्रतिपादन शैली, तर्कना और प्रयोगों का निर्वाचन अद्वितीय है.
आज हम `चरक संहिता' में ही `आत्रेय संहिता' और `अग्निवेश तन्त्र' का आरोप कर
लेते हैं. मौलिक रूप से न `आत्रेय संहिता' उपलब्ध है, न `अग्निवेश तन्त्र'.
हमारे आयुर्वेद साहित्य की एक बड़ी निधि लुप्त हो गई. चरक का चिकित्सा विज्ञान
किसी भी चिकित्सा पद्धति से आज भी सर्वोत्तम है. इसी आधार पर हम लुप्त हुई
संहिताओं के गौरव का अनुमान कर सकते हैं. चक्रपाणि, विजयरक्षित , श्रीकण्ठ तथा
शिवदास आदि व्याख्याकारों के समय तक `अग्निवेश संहिता' आदि अनेक मौलिक ग्रन्थ
प्राप्त रहे होंगे, क्योंकि उन विद्वानों की व्याख्याओं में उन ग्रन्थों के
उद्धरण मिलते हैं, जो आज `चरक संहिता' में नहीं हैं. यह ईसा की प्राय: १० वीं से
१२ वीं शताब्दी के बीच की बात है. इस्लामी आक्रान्ताओं ने भारत की सम्पत्ति
लूटकर हमें उतनी हानि नहीं पहुंचाई, जितनी भारत की संस्कृति और साहित्य को नष्ट
भ्रष्ट करके मानव के विकास को नष्ट किया. इतिहास के बताये हुए इस तथ्य को कौन
नहीं जानता कि भारत के अमूल्य ग्रन्थ साहित्य को ईंधन की जगह जला-जलाकर मुसलमान
बादशाह अपने हम्माम गरम किया करते थे. परन्तु ग्यारहवीं से पन्द्रहवीं शताब्दी
तक देश का राजनैतिक और सांस्कृतिक वातावरण इतना धूमिल रहा कि हम अपना अस्तित्व
ही कठिनाई से सम्हाल सके. उस युग में यदि हम सावधान होते तो कितना ही साहित्य
बचा लेते या फिर से संकलित कर लेते. परन्तु शकों, हूणों और मुसलमान आक्रान्ताओं
के चरित्र भारतीय समाज में इतने विषाक्त रूप से संक्रमित हो गये थे कि महापंडित
राहुल सांकृत्यायन के शब्दों में -~"उस समय के बड़े-बड़े पंडित और प्रतिभाशाली
कवि आधे पागल हो.....स्त्रियों को ही `मुक्तिदात्री प्रज्ञा',पुरुषों को ही
मुक्ति का `उपाय' और शराब को ही `अमृत' सिद्ध करने में अपनी प़अडिताई और सिद्धाई
खर्च कर रहे थे."१ इतिहास के अनुसार यह ठीक है कि उपर्युक्त असभ्य और विदेशी
आक्रान्ताओं ने हमारे ऊपर बड़े-बड़े अत्याचार किये जिनके कारण हमारा पराकाष्ठा
तक पतन हो गया था, जिसके कारण हमारे ऊपर बड़े बड़े अत्याचार हुए.
चरक ने ईसा से पूर्व दूसरी शताब्दी में अत्यन्त दृढ़ता के साथ `अग्निवेश तन्त्र'
के प्रतिसंस्कार का काम हाथ में लिया. अत्यन्त विद्वत्ता और रोचकता के साथ चरक
ने आयुर्वेद को दार्शनिक रूप दे दिया. चरक का एक-एक वाक्य जिस अकाट्य और उन्नत
पांडित्य को अभिव्यक्त करता है, वह उनकी उच्च विद्वता और वापटुता का प्रतीक
है. सत्य तो यह है कि चरक ने नास्तिकवाद की जड़ें हिला दीं. शून्यवादी माध्यमिक
और क्षण-भंगवादी वैभाषिकों का यही तो पूर्व पक्ष था कि विश्व की शून्यता और
क्षण-भंगुरता में कौन रोगी ? और किसकी चिकित्सा ? जिसको ज्वर चढ़ा है वही शून्य
है और क्षण-~भंगुर है. फिर किसका निदान और किसको चिकित्सा ? किसकी नब्जें देखी
थीं वह कोई और था, जिसको दवा देनी है वह कोई और है. परन्तु चरक के उन नास्तिकों
के मुंह बन्द कर दिये. एक नई ज्योति प्रदीप्त हुई, एक नया अभियान शुरू हुआ.
परन्तु खेद है कि चरक अभी आधा ही ग्रन्थ लिख पाये थे, विधाता ने उनकी जीवन
लीला समाप्त कर दी. सूत्रस्थान,निदानस्थान, विमानस्थान, शरीरस्थान,
इन्द्रियस्थान तथा चिकित्सास्थान के तेरह अध्याय पर्यन्त चरक लिखे पाये थे कि
जीवन के रंगमंच पर यवनिकापात हो गया. अष्टांग-संग्रह के व्याख्या-लेखक श्री
इन्दुराज ने लिखा है कि चरक अधूरा ग्रन्थ प्रतिसंस्कार कर पाये थे कि
ब्रह्मालीन हो गये.१ बहुधा लोगों का यह विचार था कि चरक ने सम्पूर्ण `अग्निवेश
तन्त्र' का प्रतिसंस्कार कर दिया था. उसका जो भाग नष्ट हो गया उसे दृढ़बल ने
लिखकर पूरा किया. वस्तुत: वह नष्ट नहीं हो गया था, प्रत्युत उस भाग को चरक ने
लिख ही नहीं पाया था, और वे जीवन-लीला समाप्त कर गये. इन्दुराज (इन्दुकर) के
लेख का यही अभिप्राय है.
`इन्दु व्याख्या' ही नहीं, चरक के चिकित्सास्थान में स्वयं दृढ़बल ने भी लिखा है
कि इस `अग्निवेश तंत्र' के चरकाचार्य द्वारा किये प्रतिसंस्कार में
चिकित्सास्थान के सत्रह अध्याय, तथा कल्पनास्थान एवं सिद्धिस्थान नहीं हैं,
उन्हें मैं पूर्ण कर रहा हूं.२ यह अर्थ-गम्भीर्यपूर्ण शास्त्र है, इसलिए इसकी
गम्भीरता अक्षुण्ण रखने के लिए मैंने पूरा परिश्रम किया है. चिकित्सास्थान के वे
सत्रह अध्याय जो दृढ़बल के लिखे हुए हैं, कौन-कौन से हैं, इस प्रश्न पर लोगों
में मतभेद है. इस मतभेद का भी एक कारण है, कि हस्तलिखित प्राचीन प्रतियों में
तथा प्रेस से प्रकाशित प्रतियों में चिकित्सास्थान के अध्यायों का क्रम एक-सा
नहीं है.
गंगाधर कविराज ने चरक पर `जल्प कल्पतरू' नामक व्याख्या लिखी है. उनके विचार से
चक्रदत्त की व्याख्या वाली `चरक संहिता' के पाठ के अनुसार प्रथम रसायन पाद से
लेकर तेरहवें उदर चिकित्साध्याय पर्यन्त चरक का लिखा हुआ है. शेष
अर्श-चिकित्सिता-~ध्याय से लेकर योनिव्यापच्चिकित्सिताध्याय पर्यन्त सत्रह
अध्याय एक साथ दृढ़बल के लिखे हुए हैं. परन्तु चक्रपाणि की सम्मति इससे भिन्न है.
चिकित्सास्थान में कुल तीस अध्याय हैं. चक्रपाणि का कहना है कि प्रथम अध्याय से
आठवें यक्ष्म चिकित्साध्याय पर्यन्त एक साथ तथा अर्श, अतीसार, विसर्प, मदात्यय और
द्विव्रणीय चिकित्साध्याय. इन पांच को मिलाकर तेरह अध्याय चरक के लिखे हुए ही
हैं.३
दृढ़बल द्वारा रचित अध्यायोँ का ध्यान रखते हुए, यक्ष्म चिकित्सा के बाद उन्माद
चिकित्सताध्याय की व्याख्या प्रारंभ करते हुए चक्रपाणि ने लिखा है कि
यक्ष्मचिकित्सा के उपरान्त उन्माद चिकित्सा-क्रम प्राप्त है. क्योंकि यक्ष्मा
का मूल निदान अधर्म है, और उन्माद का भी अधर्म. इसलिए यक्ष्मा के अनन्तर उन्माद
को लिखा गया. परन्तु यह क्रम चरक द्वारा प्रतिसंस्कार किये हुए अर्श, अतीसार,
विसर्प, मदात्यय तथा द्विब्रणीय चिकित्सा, इस पञ्चाध्यायी का अतिक्रमण है.१
चक्रपाणि की सम्मति में यक्ष्मा के बाद ये पांच अध्याय होने चाहिए, क्योंकि वे
चरक के लिखे हुए ही हैं. इस प्रकार चिकित्सास्थान के प्रथम आठ अध्याय तथा
१४,१९,२१,२४,और २५ वें अध्याय चरक के लिखे हुए पहले विद्यमान थे, शेष सत्रह
अध्याय दृढ़बल ने लिखे. परन्तु गंगाधर कविराज ने वर्तमान १३ अध्याय छोड़कर पीछे
के सत्रह अध्याय एक ही सिलसिले में दृढ़बल द्वारा रचित लिखे. यह मतभेद किस आधार
पर चला, कहना कठिन है. परन्तु अधिकांश प्रमाणों के आधार पर यही ज्ञात होता है कि
चक्रपाणि की बात में ही अधिक बल है. श्री जीवानन्द विद्यासागर महोदय द्वारा
कलकत्ता से प्रकाशित मूल चरक संहिता में तो चिकित्सास्थान का अध्याय-क्रम ही
चक्रपाणि के लिखे हुए क्रम के अनुसार मिलता है. यक्ष्म चिकित्सा के आठवें अध्याय
के बाद चक्रपाणि के लेखानुसार चरक द्वारा लिखे गये १४, १९, २१, २४ और २५ वें
अध्याय क्रमश: ९,१०,११,१२ और १३ वें अध्याय के नाम से लिखे गये हैं. इतना ही
नहीं, किन्तु अहमदाबाद के वैद्य रणछोड़लाल मोतीलाल बोधा महोदय द्वारा प्राप्त
`चरक संहिता' की एक प्राचीन हस्तलिपि में भी चिकित्सास्थान का अध्यायक्रम
चक्रपाणि के अनुसार ही मिलता है. २
`चरक संहिता' पर `निरन्तर पदव्याख्या' नामक आचार्य जेज्जट की लिखी हुई प्रति भी
है. जेज्जट की व्याख्या देखने से चक्रपाणि का लिखा हुआ अध्याय क्रम ही ठीक
प्रतीत होता है. क्योंकि मदात्यय चिकित्साध्याय (२४ अओ) की व्याख्या प्रारंभ
करते हुए उन्होंने लिखा है--`अब विष चिकित्सा के अन्तर मदात्य चिकित्सा का
पर्याय है.' इस प्रकार उपक्रम लिखते हुए अन्त में लिखते हैं कि "चरकाचार्य
द्वारा प्रतिसंस्कार किये गये इस अध्याय को भट्टार हरिचन्द्र ने ही भली प्रकार
विशद किया था."
इसी प्रकार द्विब्रणीय चिकित्साध्याय (२५ वां अध्याय) के अन्त में भी लिखा
है--`यह अध्याय आचार्य (चरक) द्वारा सुनर्मित हुआ था.' इससे यह तो प्रतीत होता
है कि चरक संहिता के चिकित्सास्थान का अध्याय-क्रम जेज्जट (६ ठीं ईंओ) से पूर्व
ही इस क्रम में था जो अब चल रहा है. अर्थात यक्ष्मा के बाद नवां अध्याय उन्माद
और विष चिकित्सा (२३ वां अध्याय) के बाद ही मदात्यय (२४ वां अध्याय). बीच-बीच में
जेज्जट को यह लिखना पड़ा कि यह चरक का लिखा है. इसलिए ईसा की छठी शताब्दी से
पूर्व अर्श चिकित्साध्याय १४ वां, अतीसार १९ वां, विसर्प २१ वां, मदात्यय २४
वां और द्विब्रणीय २५ वां अध्याय बना दिये गये थे. बीच-बीच में दृढ़बल ने अपने
लिखे हुए अध्याय निदान अथवा सम्प्राप्ति के सामञ्जस्य के अनुसार जोड़ दिये.
