<शोचिअल् श्चिएन्चे><ःइस्टोर्य्><आच्हर्य छ्हटुर्सेन्><षन्ग् डे भसन्टि छ्होल><१९८७><फ्रब्हट् फ्रकस्हन्><ढेल्हि><४६ टो ५५><२५००><छ्हटुर्सेन्-षन्ग् डे भसन्टि> 

महात्मा गांधी १९२२ की १४ फरवरी के चौरीचौरा हत्याकाण्ड ने, जिसमें २२
कान्स्टेबलों की हत्या की गई थी और एक पुलिस चौकी जलाकर ख़ाक कर दी गई
थी, देशभर में सनसनी फैला दी थी . उस समय के असहयोग आन्दोलन पर इस घटना
का भयंकर प्रभाव पड़ा . गांधीजी ने उसे ईश्वर की चेतावनी समझा और आन्दोलन
स्थगित कर दिया . इस घटना के उपरान्त बारदोली में कांग्रेस वर्किंग कमेटी
की जो बैठक हुई थी, उसमें केवल आन्दोलन ही स्थगित नहीं किया गया, वरन्
पिकेटिंग करना और जुलूस निकालना भी बन्द कर दिया गया और रचनात्मक कार्यक्रम
के नाम से राष्ट्र के हाथों में केवल खद्दर-प्रचार रह गया . वर्किंग कमेटी
ने वे सब कार्य स्थगित कर दिए, जिसमें जेल जाने का भय था . कांग्रेस के इस
नीति-परिवर्तन से गांधीजी के अनुयायी उनसे असन्तुष्ट हो गए . अपने समालोचकों
को उत्तर देते हुए गांधीजी ने २३ फरवरी के `यंग इंडिया' में लिखा था : "इन
समालोचनाओं से कांग्रेस वर्किंग कमेटी के निर्णय पर मुझे और भी दृढ़ विश्वास
हो गया है . परन्तु यदि देश मेरे इस कार्य का विरोध करता है, तो भले ही करे,
मुझे उसमें कोई आपत्ति नहीं है . मैंने तो केवल अपना कर्तव्य पालन किया ."
२५ तारीख को दिल्ली में अखिल भारतीय कांग्रेस कमेटी की बैठक हुई और उसमें
बारदोली के प्रस्ताव की पुनरावृत्ति की गई . परन्तु साथ ही कट्टर असहयोगियों
के सन्तोष के लिए उसमें थोड़ी रद्दो-बदल कर दी गई . ब्रिटिश सरकार गांधीजी
पर पहले से ही दांत लगाए बैठी थी, इस प्रस्ताव के कारण उसने उन पर क़ानूनी
कार्यवाही करने का निश्चय कर लिया . उनकी गिरफ़्तारी का वर्णन एक आश्रम-वासी
ने निम्न शब्दों में किया है : "गांधीजी की गिरफ़्तारी की अफवाह पर पांच
दिन से आश्रम में बड़ी सनसनी फैली हुई थी . सदैव की भांति हमने सन्ध्या समय
गांधीजी के साथ ईश-प्रार्थना की और उसी समय उन्होंने अपनी गिरफ़्तारी की
अफवाह का समाचार सुनाया . उन्होंने कहा कि शायद मैं इसी रात को गिरफ़्तार
कर लिया जाऊं . साथ ही गिरफ़्तारी के बाद हमें दूने उत्साह से कार्य करने
की सलाह दी . उसके बाद उन्होंने कृष्णदास को `यंग इंडिया' के सम्पादन के
सम्बन्ध में कुछ आदेश दिए . रात्रि को दस बजे गांधीजी के सो जाने के बाद जब
शंकरलाल बैकर और अनुसुइया बाई जो गांधीजी से मिलने आए थे, आश्रम से मोटर
द्वारा लौट रहे थे, तब रास्ते में उन्हें पुलिस-सुपरिण्टेण्डेण्ट मिले .
पुलिस-सुपरिण्टेण्डेण्ट ने शंकरलाल बैकर को रास्ते में ही गिरफ़्तार कर लिया
और उन्हें लेकर गांधीजी को गिरफ़्तार करने आश्रम में आए . परन्तु उन्होंने
आश्रम के अन्दर प्रवेश नहीं किया, केवल अनुसुइया बाई के हाथों उनके पास
गिरफ़्तारी का सन्देश भिजवा दिया और साथ ही यह कहला भेजा कि वे जितना समय
तैयारी के लिए लेना चाहें ले सकते हैं . गांधी गिरफ़्तारी के लिए तैयार थे
. उन्होंने कुछ पुस्तकें लेने के उपरान्त आश्रम-वासियों से `नरसिंह-महता'
का प्यारा गीत गाने के लिए कहा . उसके समाप्त होते ही वे सुपरिण्टेण्डेण्ट
की मोटर पर सवार हो गए . मोटर रवाना होती ही `सियावर रामचन्द्र की जय' और
`बन्देमातरम्' के नारे लगाए . उन्हें साबरमती जेल तक पहुंचाने कस्तूरबा और
कुछ अन्य लोग उनके साथ गए थे . दूसरे दिन गांधीजी और शंकरलाल बैकर कोर्ट
की कार्य-वाही के लिए अहमदाबाद के असिस्टेण्ट मजिस्ट्रेट मि.  ब्राउन की
अदालत में उपस्थित किए गए . उन पर `यंग इंडिया' में प्रकाशित चार लेखों के
आधार पर राज-विद्रोह का अभियोग लगाया था . अभियोग लगाने के बाद उन्हें सेशन
सुपुर्द कर दिया गया . अहमदाबाद के डिस्ट्रिक्ट और सेशन जज मि.  सी.  एन.
ब्रू मफील्ड आई.  सी.  एस.  की अदालत में इस चिरस्मरणीय मामले का आरम्भ
१९२२ की १८ मार्च को हुआ . कार्यवाही प्रारम्भ होने के घण्टों पहले से ही
अदालत जनता से खचाखच भर गई थी . दर्शकों में सरदार पटेल, पण्डित जवाहरलाल
नेहरु और श्रीमती सरोजनी नायडू भी उपस्थित थीं . अदालत के अहाते के बाहर
पुलिस और अन्दर फ़ौज का कड़ा पहरा था . गांधीजी और शंकरलाल बैकर, पण्डित
मदनमोहन मालवीय के साथ ग्यारह बजकर चालीस मिनट पर उपस्थित हुए . गांधीजी के
अदालत में प्रवेश करते ही सब दर्शक खड़े हो गए और उस समय तक खड़े रहे जब तक
मजिस्ट्रेट ने अपनी बायीं ओर बैठने के लिए कुर्सी न दे दी . वहां के एडवोकेट
जनरल सर टॉमस स्ट्रेगमैंन ने लीगल निमेम्बरेन्सर और मि.  वाई के साथ ठीक
ग्यारह बजकर पचास मिनट पर प्रवेश किया और बारह बजे कार्यवाही प्रारम्भ हो गई
. उनके ऊपर दफा १२४-ए के अनुसार तीन अभियोग एक साथ लगाए गए थे . जज के यह
पूछने पर कि क्या वे इन अपराधों के दोषी हैं, गांधीजी ने उत्तर दिया--"मैं
सभी अभियोगों पर अपने को दोषी क़रार देता हूँ ." बैकर ने भी अपने को दोषी
क़रार दिया . इसके बाद गांधीजी ने अपनी निम्नलिखित ऐतिहासिक बयान पढ़ा :
"जब १९१४ में इंग्लैड और जर्मनी का युद्ध छिड़ा तो मैंने लन्दन में उस वक्त
रहने वाले हिन्दुस्तानियों, मुख्यत: विद्यार्थियों का एम्बुलेन्स कोर बनाया
. अधिकारियों ने उस कार्य को बहुमूल्य करके सराहा है . आखिरी वक़्त १९१७ में
लार्ड चेम्सफोर्ड ने दिल्ली की युद्ध-परिषद् में रंगरुटों की खास प्रार्थना
की, तब मैंने खेड़ा में अपना स्वास्थ्य जोखिम में डालकर प्रयत्न किया, लोग
भी तैयार हो चुके थे कि युद्ध बन्द हो गया . हुक्म मिला कि अब रंगरुटों
की आवश्यकता नहीं है . "सेवा करने के इन सब प्रयत्नों में मेरे इस विश्वास
की प्रेरणा थी कि इस प्रकार की सेवाओं से अपने देश-बन्धुओं के लिए साम्राज्य
में पूर्ण समानता का पद प्राप्त करना सम्भव है . पहला धक्का मुझे रौलेट एक्ट
के रुप में लगा . वह क़ानून जनता की स्वाधीनता छीनने के लिए बनाया गया था .
उसके विरुद्ध गहरा आन्दोलन शुरु करने की प्रेरणा का मैंने अनुभव किया . उसके
बाद पंजाब के अत्याचार हुए, जो जालियानवाला बाग के कत्ले-आम से शुरु हुए और
अन्त में रेंगने के हुक्म, सार्वजनिक रुप से कोड़े मारने तथा अन्य अवर्णनीय
अपमानों तक पहुंचे . मुझे यह भी मालूम हुआ कि टर्की की एकता और इस्लाम के
तीर्थस्थानों के सम्बन्ध में दिए हुए ब्रिटिश प्रधानमंत्री के प्रतिज्ञात
वचन पूरे किए जाने की आशा नहीं है . किन्तु १९१७ की अमृतसर के होते हुए भी
मैं सहयोग और माण्टेगू चेम्सफोर्ड सुधार को काम में लाने के पक्ष में लड़ा,
इस आशा से कि ब्रिटिश प्रधानमंत्री हिन्दुस्तान के मुसलमानों को दिया हुआ
वचन पूरा करेंगे, पंजाब के घावों पर मलहम लगेगा और सुधार यद्यपि अपूर्ण और
असन्तोषजनक है, तो हिन्दुस्तान के जीवन में आशा के नवीन युग के चिन्ह-स्वरुप
होंगे . "किन्तु वह आशा नष्ट हो गई . ख़िलाफत का वचन पूरा नहीं किया गया .
पंजाब के अत्याचार पर सफेदी पोती गई और अधिकांश अपराधी केवल बिना सड़ा पाए
ही नहीं रहे, किन्तु सरकारी नौकरी में बने रहे और कुछ हिन्दुस्तान के खज़ाने
से पेंशन पाने लगे . और कुछ को तो इनाम तक दिया गया . मैंने यह भी देखा कि
ये सुधार केवल हृदय-परिवर्तन के चिन्ह ही नहीं हैं, किन्तु हिन्दुस्तान की
सम्पत्ति इंग्लैंड ले जाने और उसकी गुलामी को बढ़ाने के उपाय मात्र हैं .
मैं संकोच के साथ इस परिणाम पर पहुंचा कि ब्रिटिश सम्बन्ध ने हिन्दुस्तान
को राजनैतिक तथा आर्थिक दृष्टि से इतना असहाय बना दिया है, जितना कि यह
पहले कभी नहीं था . शस्त्रहीन हिन्दुस्तान किसी भी आक्रमण-कारी से हथियारों
की लड़ाई लड़ना चाहे तो वह लड़ने की शक्ति नहीं रखता . यहां तक हालत है कि
हमारे कुछ सर्वश्रेष्ठ व्यक्ति भी सोचते हैं कि औपनिवेशिक पद प्राप्त करने
के योग्य बनने में हमें कई युग लगेंगे . हिन्दुस्तान इतना गरीब हो गया है
कि वह अकाल को नहीं रोक सकता . अंग्रेज़ों के जाने के पहले हिन्दुस्तान
अपनी करोड़ों झोपड़ियों में कातता और बुनता था, जिसकी उसे अपनी थोड़ी-सी
किसानी की आमदनी बढ़ाने के लिए आवश्यकता थी . हिन्दुस्तान के अस्तित्व के लिए
अत्यन्त आवश्यक यह घरेलू धन्धा, जैसा कि अंग्रेज़ गवाहों ने वर्णन किया है,
अविश्वसनीय, हृदयहीन और अमानुषिक उपायों से नष्ट कर दिया गया . शहरों के
रहने वाले बहुत कम जानते हैं कि हिन्दुस्तान की भुखमरी से जनता किस प्रकार
धीरे-धीरे निर्जीव होती जा रही है . वे बहुत कम जानते हैं कि उनकी तुच्छ
सुख-सम्पत्ति उस कार्य की दलाली मात्र है, जो कि वे विदेशियों के लिए करते
हैं, वह लाभ और दलाली जनता से चूसी जाती है . गांवों में खाली आंखे से दिखाई
देने वाले अस्थि पंजरों की प्रत्यक्ष गवाही किसी भी शाब्दिक तर्क और अंशों
के इन्द्रजाल से नहीं दबाई जा सकती . "इसमें कोई शक नहीं कि हिन्दुस्तान के
शहरवासियों को और इंग्लैंड को, यदि ऊपर कोई ईश्वर है, तो मनुष्यता के प्रति
इस अपराध के लिए जो कि शायद इतिहास में अपूर्व है, जवाब देना पड़ेगा . "इस
देश में स्वयं क़ानून का उपयोग विदेशी लुटेरों के फायदे के लिए किया गया
है . पंजाब के फ़ौजी क़ानून के मुक़दमों की मैंने जो निष्पक्ष जांच की है,
उससे मुझे विश्वास हो गया है कि कम-से-कम पिचानवे फीसदी सज़ाएं पूरी तरह
से गलत हैं . हिन्दुस्तान के राजनैतिक मुक़दमों का मेरा अनुभव मुझे इस
परिणाम पर पहुंचाता है कि सज़ा पाए हुए प्रत्येक दस व्यक्तियों में से नौ
बिल्कुल निरपराध थे . देशप्रेम ही उनका अपराध था . हिन्दुस्तान की अदालतों
में यूरोपियन और हिन्दुस्तानियों के बीच होने वाले निन्यानवे फ़ीसदी मुक़दमों
में हिन्दुस्तानियों को न्याय नहीं मिला है . यह अत्युक्तिपूर्ण चित्र नहीं
है . जिन हिन्दुस्तानियों का ऐसे मामलों से कुछ सम्बन्ध रहा है, उनमें
से प्राय: प्रत्येक का यही अनुभव है . मेरी राय में विदेशी लुटेरों के लाभ
के लिए जान-बूझकर या अनजाने क़ानून का व्यभिचार किया जाता है . "सबसे बड़ा
दुर्भाग्य तो यह है कि इस देश के शासन का कार्य करने वाले अंग्रेज और उनके
हिन्दुस्तानी साथी यह नहीं जानते कि मुझ पर लगाए गए अपराध में वे स्वयं
लगे हुए हैं . मुझे इस बात से सन्तोष है कि बहुत से हिन्दुस्तानी अफसर सचमुच
विश्वास करते हैं कि वे संसार में सबसे अच्छी प्रणाली का शासन चलाते हैं और
हिन्दुस्तान निश्चित यद्यपि धीमी उन्नति कर रहा है . वे नहीं जानते कि वह एक
ओर भय-संचार की सूक्ष्म, किन्तु परिणामजनक प्रणाली तथा शक्ति का प्रदर्शन
है और दूसरी ओर आक्रमण का जवाब देने का आत्मरक्षा करने की सब शक्तियां
छीन लेने से जनता पुरुषत्वहीन हो गई है . उसमें कपट की आदत पड़ गई है . इस
भयंकर आदत ने शासकों के अज्ञान और आत्मछल की वद्धि की है . "धारा १२४-अ
जिसका सौभाग्य से मुझ पर अपराध लगाया गया है, नागरिकों को स्वाधीनता का
दमन करने की दृष्टि से बनाई हुई इण्डियन पेनल कोड की राजनैतिक धाराओं में
सर्व-प्रधान है . प्रीति क़ानून द्वारा गढ़ी नहीं जा सकती, न नियमित की जा
सकती है . यदि किसी को किसी व्यक्ति या वस्तु के प्रति प्रीति नहीं है, तो
जब तक वह हिंसा का विचार नहीं करता, उसे न बढ़ाता है, न उत्तेजना देता है,
तब तक उसे अपनी अप्रीति को पूर्ण रुप से प्रकट करने की स्वतन्त्रता होनी
चाहिए . "परन्तु जिस धारा का बैंकर और मुझ पर अपराध लगाया गया है, उसमें
केवल अप्रीति को बढ़ाना ही ज़ुर्म है . मैंने उस धारा के कुछ मुक़दमों
का अध्ययन किया है और मैं जानता हूं कि हिन्दुस्तान के सबसे अधिक प्यारे
देशभक्तों में से कुछ को उसके अपराध में दण्ड दिया गया है . इसलिए उस धारा
का अपराध लगाए जाने को मैं अपना सौभाग्य मानता हूं . मैंने अपनी अप्रीति
के कारणों का संक्षिप्त रेखांश देने का प्रयत्न किया है . किसी एक भी शासक
के प्रति मेरा व्यक्तित्व कुभाव नहीं है . प्रत्युत राजा के शरीर के प्रति
अप्रीति नहीं हो सकती . किन्तु जिस सरकार ने किसी भी पहली प्रणाली की अपेक्षा
हिन्दुस्तान को अधिक हानि पहुंचाई है, उसके प्रति अप्रीति रखना मैं सद्गुण
मानता हूं . हिन्दुस्तान पहले किसी भी समय की अपेक्षा ब्रिटिश राज्य में
कम पुरुषत्व रखता है . इस विश्वास को रखते हुए मैं इस प्रणाली के प्रति
प्रीति रखना पाप मानता हूं और जो लेख मेरे ख़िलाफ़ गवाही में पेश किए
हैं, उनमें मैंने जो कुछ लिखा है, उसको लिखना मैं अपना बहुमूल्य सौभाग्य
मानता हूं . "वास्तव में मेरा विश्वास है कि हिन्दुस्तान और इंग्लैंड जिस
अस्वाभाविक अवस्था में रहते हैं, उसमें से निकलने का उपाय असहयोग बताने में
मैंने उन दोनों की सेवा की है . मेरी नम्र राय में अच्छाई के साथ सहयोग के
समान ही बुराई के साथ असहयोग हमारा कर्त्वय है . परन्तु भूतकाल में असहयोग
बुराई करने वाले के प्रति हिंसा केरुप में ही प्रकट किया जाता रहा है . मैं
अपने देशवासियों को दिखाने का प्रयत्न करता हूं कि हिंसात्मक असहयोग बुराई
को ही बढ़ाता है और बुराई हिंसा से हि क़ायम रखी जा सकती है . उस बुराई
का सहारा हटा देने के लिए हमें पूर्ण रुप से हिंसा से रहित होना चाहिए
. अहिंसा का अर्थ है कि हम बुराई से असहयोग करने की सज़ा अपनी इच्छा से
भोगें . "इसलिए क़ानून मे जो इरादतन जुर्म है और जो मुझे नागरिक का सबसे
बड़ा कर्तव्य मालूम होता है, उसके लिए पूर्ण दण्ड को निमन्त्रण देने और
प्रसन्नतापूर्वक भोगने पर मैं तुला हूं . इसलिए न्यायाधीश और पंच महोदय,
आपके लिए केवल एक ही मार्ग खुला है, वह यह कि आप अनुभव करते हों कि जिस
क़ानून को आप चलाते हैं, वह बुरा है और उसमें वास्तव में मैं निरपराध हूं,
तो आप अपने पदों से इस्तीफा दे दें या बुराई से सम्बन्ध तोड़ दें, या यदि
आपका विश्वास हो कि जिस प्रणाली और क़ानून को चलाने में आप मदद करते हैं,
वे इस देश के लोगों के लिए अच्छे हैं, अत: मेरी कार्यवाही सार्वजनिक हित
को हानि-कारक है, तो आप मुझे कड़े-से-कड़ा दण्ड दें ." गांधीजी का ऊपर का
बयान हो जाने पर जज ने उन्हें छ: साल की सादी क़ैद और शंकरलाल बैंकर को १
साल की सादी क़ैद और एक हज़ार रुपये जुर्माना, यदि न दें तो तीन मास की अधिक
क़ैद का दण्ड दिया . फैसला सुनाते हुए दौरा जज मिस्टर ब्रू मफील्ड ने कहा :
"गांधीजी, आपने अपराध स्वीकार करके एक तरह से मेरा काम बहुत आसान कर दिया
है . परन्तु यह निर्णय करना सरल नहीं है कि आपको कितनी सज़ा दी जाए . मैं
नहीं समझता कि इस देश में किसी जज के सामने इतना कठिन काम कभी उपस्थित
हुआ है . क़ानून की नजर में न तो कोई छोटा है और न कोई बड़ा . अब तक मुझे
जिन-जिन लोगों का फैसला करना पड़ा है, अथवा करना भविष्य में करना पड़ेगा,
सबकी अपेक्षा आप भिन्न कोटि के पुरुष हैं, इस बात को मैं अपने ध्यान से नहीं
हटा सकता . आप अपने करोड़ों देश-भाइयों की दृष्टि में महान् देशभक्त हैं,
परन्तु नेता है, इस बात को भी मैं अपने ख्याल से अलग नहीं कर सकता . जो लोग
राजनैतिक मामलों में आपसे अलग रहते हैं, वे केवल आपको अलौकिक ही नहीं, वरन
साधु कोटि के पुरुष ही मानते हैं . "पर मुझे तो आपका विचार एक ही दृष्टि
से करना है, क़ानून के अधीन रहने वाले मनुष्य की तरह ही आपका इन्साफ़ करना
है . ऐसे अपराध के लिए जो क़ानून की दृष्टि से गम्भीर है और जिसे अपराधी
खुद क़बूल करता है, मैं इस बात को नहीं भूलता हूं कि आपने हिंसा-काण्ड
के खिलाफ़ बहुत-कुछ उपदेश किया है और मैं यह भी मानने के लिए तैयार हूं कि
कितने ही मौक़ों पर आपने हिंसा-काण्ड को रोका भी है . परन्तु आपके राज-नैतिक
उपदेश के स्वरुप को देखते हुए और उपदेश जिन लोगों को दिया गया, उनके स्वभाव
को देखते हुए यह बात मेरी विचार-शक्ति के बाहर है कि यह आशा आप कैसे कर सकते
हैं कि आपकी हलचलों की बदौलत हिंसा-काण्ड न होगा ? भारत में शायद ही लोग ऐसे
हों, जिन्हें इस बात का सचमुच दु:ख न हुआ हो कि आपने किसी भी सरकार के लिए
आपको स्वतन्त्र रखना असम्भव कर डाला है . पर आपने वह स्थिति ला दी . मैं
इसी बात का विचार कर रहा हूं कि आपके साथ न्याय भी हो और सार्वजनिक हित
की रक्षा हो, इन दोनों बातों का मेल कैसे बैठे ? आपको सज़ा करने के विषय
में करीब बारह वर्ष पहले के ऐसे ही एक मुक़दमें का अनुसरण करना चाहता हूं
. बाल गंगाधर तिलक को इसी दफ़ा की रु से सज़ा दी गई थी . उस समय उन्हें छ:
वर्ष की सादी सज़ा भोगनी पड़ी थी . मुझे विश्वास है कि मैं यदि आपको तिलक
की जोड़ में बिठाऊं तो यह आपको अनुचित न दिखाई देगा . अतएव आपको हर एक
अपराध के लिए दो-दो वर्ष की सादी क़ैद अर्थात् सब मिलाकर छ: वर्ष की सादी
क़ैद की सज़ा देना मुझे अपना कर्तव्य मालूम होता है . यह सज़ा देते समय
मैं इतना और कहना चाहता हूँ कि विषय में यदि भारत का राजनैतिक वायुमण्डल
शान्त हो और सरकार आपकी सज़ा कम करके आपको मुक्त कर सके तो उस दिन जितना
आनन्द मुझे होगा, उतना शायद ही और किसी को हो ." फिर उन्होंने बैंकर को एक
वर्ष की सादी क़ैद और एक हज़ार रुपये जुर्माने की सज़ा सुनाई . फ़ैसला सुनाए
जाने के बाद गांधीजी ने दौरा जज से कहा--"मैं सिर्फ़ एक शब्द और कहना चाहता
हूं . मुझे फैसला सुनाते समय आपने स्वर्गीय लोकमान्य बाल गंगाधर के मुक़दमे
की याद दिलाकर मेरी बड़ी इज्ज़त की है . उन महान् पुरुष के साथ मेरे नाम का
जोड़ा जाना मैं बड़े-से-बड़े सौभाग्य और बड़ी-से-बड़ी इज़्ज़त समझता हूं,
और मुझे जो सज़ा दी गई है, वह तो मुझे हल्की-से-हल्की मालूम होती है ."
