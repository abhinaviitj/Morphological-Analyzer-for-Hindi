<ळिटेरटुरे><ऐस्सय्स्><भ्हर्ड्तज्  खि ढुनिय ंए ञिल्म्><१९८२><फ्रकसन् शन्स्ट्हन् (खल खे शतल्)><ढेल्हि><१३४-१३९><२१६०><भ्हर्ड्तज्  आअज् खि ञिल्म्, ऐस्>

+ सार्त्र अपने उपन्यास 'उबकाई'को आज जिस 'शर्म' के साथ याद करते हैं, अगर ठीक
वैसी शर्म नहीं, तो उससे कुछ कम शर्म के साथ गोदार आज 'श्वास-~रहित' को याद
करेंगे. सार्त्र ने अपने उपन्यासों, लेखन को समय-समय पर 'डिसओन' किया, गोदार ने
भी. १९७२ में सार्त्र ने फ्लोबेयर पर अपने भारी भरकम ग्रंथ का पहला हिस्सा छपवाया
और सब सोचते रहे कि आखिर यह लेखक चाहता क्या है ? इतने श्रम के बाद लिखी गयी इस
किताब को कौन लोग पड़ेगें ? और वे लोग किस तरह से बदलेंगें ? बुर्जुआ पंडित लोग ?
इन्ही दिनों गोदार ने एक फिल्म बनाई 'वां देस्त' और आलोचकों ने इस फिल्म को
संपूर्ण फिल्म माध्यम की आलोचना बताया. गोदार की इन फिल्मों को भी बहुत अधिक
दर्शक नही मिल पायेगे. पर उनकी फिल्में हमारे समय की राजनैतिक स्थिति के साथ खूब
संवाद करती हैं. गोदार या सार्त्र अपने दर्शकों और पाठकों के साथ कोई सीधा-सरल
संबंध नही रखते-वह संबंध बड़ा अस्पष्ट और रहस्यभरा है. रहस्य 'भरा'कहते समय हम
सिर्फ यही जानना चाहते हैं कि आज का राजनैतिक दृष्टि से जागरुक कलाकर्मी आज की
दुनिया को बदलना तो चाहता है पर उसकी रचना और स्वयं इस बारे में कोई दावा नही
करता.
इस तरह के दावे सतही किस्म के होते हैं और दरअसल वह पाठक या दर्शक के साथ
छल भी करते हैं. अंधेरे में बैठे हुए दर्शक (वे बार-बार वहां मुड़कर नहीं देखते
जहां से प्रोजेक्टर रोशनी की लकीर फेंक रहा है) या तो फिल्म से इतनी अधिक उम्मीद
करते हैं कि फिल्मकार कभी उसे पूरा नहीं कर सकता, या फिर वे फिल्म से कोई उम्मीद
नहीं करते. अंधेरे में पर्दे पर जो कुछ हो रहा है वह दर्शकों को कभी उनके कमजोर
क्षणों में दबोच भी सकता है, कभी उन्हें किसी छोटी-सी खुशी की पहचान भी करा सकता
है, और कभी उन्हें जिंदगी के बारे में बेचैन होकर सोचने की ताकत भी दे सकता है.
हमारे बंबइया फिल्मकार पहली तरह का संबंध अपने दर्शकों के साथ रखना पसंद करते हैं
और इसी से उनकी शैली बनती भी है. तीसरी तरह का संबंध दुनिया के फिल्मकारों की
चिंता होना चाहिए पर खेद है कि ऐसा है नहीं. दरअसल जो हमारे समय की सबसे बड़ी
दुर्घटना होने चाहिए थी, वह हमारी एक सबसे सफल फिल्म है. इस फिल्म का नाम है
'बाबी'.
हमारे नये फिल्मकारों के लिए गोदार का मतलब नहीं होना चाहिए. उससे कुछ नही होगा.
गोदार का मतलब अगर 'जंग कट' है, तो भी कुछ नहीं होगा. गोदार का मतलब है
एक ऐसा फिल्मकार जो (गोदार के मित्र त्रुफो के अनुसार) सारा दिन कुछ-न-कुछ जानने
के लिए बेचैन रहता है, कोई मैगजीन या किताब का पलटता रहता है-यानी वह सिर्फ फिल्म
ही नही बनाता. हमारे फिल्म-~कार सिर्फ फिल्म बनाना चाहते हैं.
हमारे फिल्मकार सिर्फ फिल्म ही बनाते हैं और इस 'बनाने' से उनका मत-~लब लोगों की
जेब से पैसा निकलवाने से है. बंबइया फिल्मों से कोई बहस नहीं की जा सकती. बहस हो
सकती है इन फिल्मों की सामाजिक स्थिति को लेकर. यानी हमें फिल्म-समीक्षक
नही, समाजशास्त्री होना पड़ेगा. हमें इस चिंता में नही पड़ना होगा कि हेमामालिनी
को एक्टिंग आती है या नही, हमें फिल्म निर्माता की उस 'इच्छा' की जांच करनी होगी
जो हेमामालिनी को सिर्फ उसके अंगों तक सीमित कर देती है. इस 'इच्छा' के पीछे
पूंजीपति महत्वाकांक्षाओं का वह रोग है जो दिन-पर-दिन कमजोर होती जा रही हमारी
जिंदगी के हर रस को अपने में खीच लेना चाहता है. पिछले दिनों एक साप्ताहिक ने
भारतीय फिल्मों पर चलने वाली सेंसर की सड़ी कैंची पर अचानक बहुत गुस्सा निकाला.
सत्यदेव दूबे तो बाबूराम इशारा को बुद्धिजीवी मानने को तैयार हो गये कि वह बंबइया
फिल्मों में अभि-~व्यक्ति की स्वतंत्रता की लड़ाई लड़ रहे हैं ! उन्ही दिनों बंबई
में जेम्स आइवरी की फिल्म 'सेवेजेज' को (सेंसर का प्रमाणपत्र देने को) लेकर एक
अच्छा-खासा विवाद चल रहा था.
सेंसर का तर्क था कि इस फिल्म में अनेक आपत्तिजनक दृश्य और प्रसंग हैं और उन्हें
काटने के बाद वह उसे 'यू'प्रमाणपत्र दे सकता है. (सेंसर का कच्चा दिमाग इसी से
पता चलता है, चूंकिं 'सेवेसेज' के आपत्तिजनक दृश्य काट भी दिए जायें, तो भी वह
फिल्म वयस्कों के लिए होनी चाहिए). जेम्स आइवरी नहीं चाहते थे कि फिल्म
कंटने-छटने के बाद भारतीय दर्शकों को दिखाई जाये. फिल्म के वितरकों ने बंबई के
फिल्म आलोचक संघ को बुलाकर फिल्म दिखाई (संयोग से इन पंक्तियों का लेखक इस
'प्राइवेट स्क्रीनिंग' में उपस्थित था) श्रीमती कंरजिया के नेतृत्व में अरविंद
कुमार आदि ने फिल्म को कलात्मक दृष्टि से महत्व-~पूर्ण बताया और कहा कि इसे
भारतीय दर्शकों तक जरुर पहुंचना चाहिए, (दिलचस्प बात यह है कि वहां उपस्थित
समीक्षक ज्ञानेश्वर नाडकर्णी ने यह स्वीकार किया कि उनकी इस 'स्क्रीनिंग' में
इसलिए दिलचस्पी थी चूंकि वह आशा पुतली को निर्वसन रुप में देखना चाहते थे)
वितरकों ने एक बड़ा 'सहज' तर्क दिया कि फिल्म के इस कलात्मक रुप को पश्चिम के
प्रबुद्ध दर्शक सराह चुके हैं, अत: इस 'धौंस' से भारतीय दर्शकों तक इसी तरह से
पहुंचना चाहिए. 'बाबी' के संवाद लेखक जैनेन्द्र जैन भी बहस में जोर-शोर से कह रहे
थे कि इस फिल्म के प्रदर्शन को लेकर सरकार से मुकदमा लड़ा जा सकता है (तभी तो
डिंपल कापड़िया का शरीर दिखा-दिखाकर लोगों पर अश्लील समाजवाद लादा जा सकेगा).
'सेवेसेज' की यहां चर्चा एक खास मकसद से की गई है. 'सेवेसेज' को भारत में दिखाना
या न दिखाना कोई खास मतलब नहीं रखता, बल्कि उसे 'अनकट' दिखाने से बंबई के फिल्म
निर्माताओं की चांदी हो जायेगी. उन्हें फिल्म से सौंदर्यशास्त्र से कोई मतलब नहीं
है और न ही अभिव्यक्ति की स्वतंत्रता से. हमारे समाज की बनावट में बंबइया फिल्में
एक बहुत जटिल रोग है और उससे लड़ाई जरुरी है. समाज में किसी बुनियादी परिवर्तन की
इच्छा को ये फिल्में बराबर रोंदतीं है.
हमने शुरु में गोदार की चर्चा की थी. इसलिए नहीं कि हमें हिन्दुस्तान में किसी
गोदार की तलाश है-गोदार का मतलब है गोदार से बहस करना. हमारे फिल्मकार को अपने
'होने' के मतलब की तलाश करनी चाहिए, सत्यजित राय की, और और हमारी दुनिया की उन
बहुत-सी सच्चाइयों को लाये जिन्हें जानने में फिल्म बहुत बड़ा औजार हो सकती है.
सत्यजित राय की फिल्मों मे बुनियादी मानवता है. उनकी दिलचस्पी जीवन मूल्यों में
है, मृत्यु, निराशा और निषेध में नहीं. सत्यजीत राय की फिल्मों को गैर-राजनीतिक
कह देने की राजनीति है मृणाल सेन को उनके खिलाफ खड़ा कर देना. क्या हमें सत्यजित
राय अथवा मृणाल में से किसी एक को चुनना होगा ? सवाल कुछ ऐसा ही है कि क्या हमें
तालस्ताय और दोस्तोयवस्की में से किसी एक को चुनना होगा ? सत्यजीत राय कुछ
फिल्मों में असफल हो सकते हैं पर फिल्म माध्यम के प्रति जो उनका लगाव है वह कुमार
शहानी के फिल्म संसार में आसानी से नही आ सकता. 'माया-~दर्पण जैसी फिल्मों का
सीमित महत्व है, उनसे बहुत आशा करना फिजूल होगा. एक तो अच्छी और सही फिल्मों के
दर्शक हैं नहीं और जो हैं वे उन्हें भी विभाजित कर देने का मतलब समझ नहीं आता.
'माया दर्पण' कविता के अधिक निकट है और कोई फिल्म कविता नहीं हो सकती (इन
पंक्तियों के लेखक को कुमार शहानी का वह भाषण याद आ रहा है जब उन्होने १००
गुजराती व्यापारियों के एक फिल्म क्लब में अपनी फिल्म के प्रदर्शन से पहले कहा कि
ये 'मुश्किल' फिल्म है और आपको धैर्य रखना होगा !) कुमार शहानी की इच्छाएं और
आब्सेशन अपने-~आप में ईमानदार हो सकते हैं, पर भारत जैसे देश में फिल्म आंदोलन की
स्थापना में उनका योगदान नहीं के बराबर है, जब कि हमें किसी मजबूत फिल्म आंदोलन
की जरुरत है. बंबइया फिल्मकारों ने तो कलात्मक फिल्मों से भी समझोता कर लिया है.
मणि कौल का एक भाषण सुनने के बाद एक बहस में रामानन्द सागर बोले कि कौल किसी
फार्मूले को 'लैब' में परिश्रम करके बनाते बैज्ञानिक हैं पर उसे 'पापुलर' करने के
लिए भी तो लोगों की जरुरत है यानि मणि कौल से भी रामानन्द सागर की कोई बहस नही
है. बहस से उन्हें क्या लेना-देना ?-'जलते बदन' लोगो को तथा बाक्स आफिस पर पीट
रही है. यह समझौता खतरनाक है और हमारे नये संवेदनशील फिल्मकार भी इससे धीरे-धीरे
शामिल हो रहे हैं. रामानन्द सागर के लिए मणिकौल खतरा होना चाहिए, पर रामानन्द
सागर तो असल व्यापारी हैं.
फिल्मों में अगर मानवीय सम्बन्धों की ऊर्जा नहीं है, तो औसत फिल्में हैं. औसत
फिल्मों से फिल्म आंदोलन नहीं स्थापित हो सकता. एक बार फिल्म आंदो-~लन मजबूत हो
जाने पर औसत फिल्में बनेंगी हीं. सत्यजित राय, मणाल सेन, अडूर गोपालकृष्णन और
कान्तिलाल राठौड़ की फिल्मों में मानवीय सम्बन्धों की यह ऊर्जा हमें मिलती है. ये
फिल्मकार जिन्दगी से न नफरत करते हैं, न प्यार, इनके पास सवालों के सीधे जबाब
नहीं हैं जबकि एक घटिया फिल्मकार की जांच इसी से हो सकती है कि उनके पास हर सवाल
का जबाब है और उसे जिन्दगी से या तो इतना प्यार है कि वह उससे चिपका हुआ है, या
फिर वह जिन्दगी से घोर नफरत करता है.
जीवन विरोधी मूल्य और दर्शन जब फिल्म जैसे माध्यम से लोगों के बीच पहुंचता है, तो
उसके प्रभाव कहीं अधिक व्यापक और गहरे होतै हैं. फिल्म के चेहरों से हम क्या
उम्मीद करते हैं ? क्या वे हमें भावुक बनाकर हमें धुन देंगे ?
एक संवेदनशील फिल्मकार की कल्पनाशक्ति से उपजा चेहरा हमें जिन्दगी जीने की
दिलचस्पी को अधिक मानवीय बनाने की प्रेरणा देता है. इस प्रेरणा की प्रकिया बड़ी
ही जटिल है-उन चेहरों का हमसे कोई सीधा-सपाट सम्बन्ध नहीं है. फ्रासीसी फिल्मकार
क्लोद लेलूश की फिल्म 'ए मैन एंड ए वूमन'(अंग्रेजी नाम) की नायिका आनुक एमें हमें
क्यों उदास कर देती है ? 'भुवनसोम' की नायिका सुहासिनी उजाड़ की जिन्दगी में जीवन
से कितना जुड़ी लड़ती है. जॉन बूरमैन की फिल्म 'प्वाइंट ब्लैंक' के नायक ली
मार्विन का प्रतिशोध हमें कितना 'मधुर'(शॉपनहावर के शब्दों में कभी-कभी प्रतिशोध
बड़ा मधुर होता है) दीखता है.
इस तरह से फिल्में हमारी जिन्दगी के धागों को मजबूत बनाती हैं.
फ्रांस की कथाकथित 'नयी लहर' की असफलताएं जो भी हों, उससे एक बहुत बड़ा लाभ हुआ.
फिल्म के निर्माण को लेकर एक ऐसी 'मिथ' थी, जो उसे अना-~श्यक रुप से रहस्यमय और
आडंबरपूर्ण बनाती थी. फिल्म बनाने की प्रक्रिया में इतनी तामझाम थी कि फिल्म
बनाने का मतलब था हॉलीवुड की परम्परा में, जोर-शोर से फिल्म बनाना (भारत मे
राजकपूर इस परम्परा को अभी भी बना-~बढ़ा रहे हैं, जबकि हॉलीवुड वालों का भी इसमें
विश्वासस नहीं रहा !) हॉलीवुड की यह शैली व्यावसायिक और पूंजीवादी हितों को
सुरक्षित रखती थी और हॉलीवुड के लिए फिल्म का मतलब था लोगों को कंगाल करना-सिर्फ
पैसे की ही बात नहीं, दिमाग से भी. 'बेनहर' या 'माइ फेयर लेडी' जैसी फिल्में बनती
बाद में थी, उनका शोर बहुत पहले हो जाता था-दर्शकों को दास बनाने की कला तीन घंटे
के अंधेरे में बैठने से बहुत पहले से शुरु हो जाती थी. इस तामझाम की परम्परा का
शिकार कुछ ऐसे फिल्मकार भी हुए, जिनमें दम था. यहां डेविड लीन (ब्रितानी
फिल्मकार) की याद सहज ही आती है. डेविड लीन की फिल्मों में मानवीय सम्बन्धों की
बारीकियों को भेदने उत्कट इच्छा है, पर हॉलीवुड के प्रचारतंत्र ने उसे हमेशा ही
तोड़ा-अपने हितों को ध्यान मे रखकर. आप कह सकते हैं कि डेविड लीन की यह नियति थी,
पर यह बात नहीं है. डेविड लीन की 'फिल्म समझ' में कोई बुनियादी खोट नहीं है पर वे
इतना महत्वा-~कांक्षी रहे हैं कि बिना राबर्ट के, बिना किसी तोप अभिनेता और
संगीत-~कार व पचास कैमरों के तामझाम के वे अपनी फिल्म को संभावना नहीं मान सकते
हैं. नतीजा यह है कि उनकी सारी 'फिल्म समझ' इन चीजों में कही खो जाती है. उनकी
फिल्मों के मूल ढ़ांचे में दम होने के बावजूद वे हमारे ऊपर से कहीं हमें बिना
छुपे निकल जाती हैं.
'रयान्स डॉक्टर'(डेविड लीन की ताजा फिल्म) के एक प्रसंग में समुद्र के भयानक रुप
और लोगों की सामूहिक ताकत की मुठभेड़ है. पर यह मुठभेड़ कैमरे की सारी कलाबाजियों
में कहीं पीछे रह जाती है. दर्शक जैसे एक बहुत बड़े (और महंगे) कैमरे की आंख से
लहरों और जनशक्ति की टक्कर को देख रहा है ! इससे घटना का बुनियादी असर बहुत कमजोर
हो जाता है. बाकी रह जाता है महंगे कैमरे का आतंक.
फ्रांस की नई लहर के फिल्मकार इसीलिए बहुत जिन्दादिल थे कि वे कोई छोटा और सस्ता
कैमरा लेकर सड़क पर चले जाने की ताकत रखते थे, ताकि फिल्म और फिल्मकार की 'मिथ'
टूटे. यह मिथ टूटी. हॉलीवुड भी टूटा. १९७० में आकर कहीं हॉवीवुड के विरतक यह समझ
पाये कि 'इस ढंग से' फिल्म बनाने में भी पैसा है. उनकी गिद्ध दृष्टि डेनिस हापर
की फिल्म 'इजी राइडर' की भयानक सफलता पर थी.
'श्वासरहित' या 'इजी राइडर' जैसी फिल्मों से हमेशा यह खतरा रहता है कि वे एक
दूसरी तरह की मिथ बनायेंगी, पर इन फिल्मों की सफलता का प्रमुख कारण यह था कि
इन्होने हमारे बदलते समय में मनुष्य की हालत पर कोई टिप्पणी करने के लिए फिल्म
माध्यम चुना. हमारे यहां फिल्म माध्यम का आकर्षण गलत और ग्लैमर पूर्ण संभावनाओं
की वजह से है. फिल्म माध्यम में पूरे समाज को रोगी बना देने की ताकत है, बल्कि
रोगी से अधिक अच्छा शब्द होगा-'अफीमची'- कुछ चुने हुए लोगों का मांस स्वस्थ और
गोरा और चिकना बना रहता है. तर्क यही दिया जाता है कि हम आदमी को राहत पहुंचा रहे
हैं, वह कुंठित, निराश, हताश है, उसे आराम चाहिए. उसे बौद्धिक बकवास नही चाहिए.
देखिये न, वह पद्मा खन्ना के कपड़ा-उतार नाम से अंधेरे में अपनी सीट पर उछलता
कितना प्रसन्न है !
इस तर्क में बहुत बड़ा धोखा है. फिल्म माध्यम को हाथ में लेते वक्त हमें इस बात से अच्छी तरह वाकिफ होना चाहिए. लोग अगर कुंठित और निराश हैं,
तो इसी व्यवस्था-तंत्र के फलने-फूलने के कारण जिस पर हमारा सारा फिल्म उद्योग
टिका है. पर यह छल कैसा ? इस व्यवस्था-तंत्र में 'थोड़ा ईमानदार' या 'कम बेईमान'
होना कोई मानी नही रखता.
हमें कल्पना करनी होगी, फिल्म रहित समाज की. बात इतनी 'गड़बड़' नही है, जितनी ऊपर
से नजर आती है. फिल्मकार होना हमारे समाज में एक अश्शील शब्द है. फिल्म अभिनेता
होना तो अश्शील से भी कोई खराब शब्द है. जिस समाज के बारे में आज का नया पढ़ा-
लिखा जागरूक वर्ग बेचैन है, उसमें फिल्म के इस रुप की 'थोड़ी-भी' जगह खाली नही हो
सकती.
बहुत कष्ट की बात है कि हमारे देश में फिल्म जैसा महंगा माध्यम अशिक्षित लोगों के
हाथ में है और वे बॉक्स- फिस के बल पर सारे फैसले कर रहे हैं.
हमें इसके बारे में कई तरह से और कई बार सोचना होगा कि कैसे फिल्म माध्यम में लोग
अपने दुख, खुशी, अंधेरा और चमक देख सकें-किसी 'जादुई जाल' में नहीं, संवेगों और
बुद्धि के संतुलन बनाये रखते हुए.
