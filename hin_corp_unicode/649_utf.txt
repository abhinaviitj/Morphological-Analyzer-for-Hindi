<ळिटेरटुरे><णोवेल्><श्हनि><खल झल्><१९८१><णटिओनल् फुब् ःओउसे><णेत् ढेल्हि><१३६-१४१><२०५०><श्हनि, खल झल्,नो>

+ गर्मियों के अंतिम दिन.
शाल वृक्षों ने अपने पांच पंखुड़ियों वाले कत्थई फूल धरती पर गिरा दिए थे और
आकाश में बाहें फैलाए हुए टहनियां पहली बरसात की बाट देख रही थीं. पेड़ों के
नीचे-नीचे जहां तक निगाह जाती, शाल-फूलों के पांख-पांख सायों में छितराए पड़े
मिलते .
इमली के छोटे-छोटे फूल इस कदर झरते थे कि घर के आंगन में जैसे पीला फर्श बिछ
जाता. जयमंगल की शाखों से झूलती हरी जंजीरों में दीये की तरह जलते लाल-लाल फूल
इतने चिटकते की सुबह बुहाकर फेंकना पड़ता.
सिर्फ एक पहर धूप होती और दोपहर के बाद आकाश काले बादलों से ढंक जाता. अचानक
हवा तेज हो जाती और हर पेड़ की छांव में लेटे बेशुमार सूखे पत्ते और तिनके
बेसहारा होकर ऊपर उठ जाते.
उन दिनों, ऐसे ही किसी सूखे पत्ते की तरह सारा दिन डोलना, आज याद-~भर रह गाया
है. भरी दोपहरी को सोये पड़े घर से चुपचाप खिसककर निकल जाना और सारे दिन का
अकारण भटकाव-कभी अमराई में हथेलियों का तकिया बनाए लेटे रहे हैं, कभी इमली -जामुन
की जाल-जैसी बुनी शाख-टहनियों के बीच बेमानी गीत गा रहे हैं,कभी दलपत के
किनारे से नाव खोलकर घंटों सैर कर रहे हैं अथवा पानी में कूद-कूदकर सिंघाड़े
निकाल रहे हैं.
पर मोहसिन को इससे अधिक आनन्द निशानेबाजी में आता. रबर की गुलेल लिए वह दिन-भर
गिरगिटों के पीछे दौड़ता और उसके पीछे भागा-~भागा फिरता मैं. हालांकि व्यक्तिगत
रूप से मैं इस मामले में नकारा था और अन्त तक गुलेल से एक आम तक गिराते मुझसे
कभी नहीं बना.
धूप तेज है, प्यास के मारे हलक में कांटे उगे आ रहे हैं, लेकिन अमराई और बागों
में गुलेल ताने हुए मोहसिन है कि आम की पीडों, दूसरे पेड़ों की जड़ों और घास
के पीछे आंख जमाए गिन-गिनकर गिरगिट गिराए जा रहा है-लाल मुंह वाले, बड़े सिर
वाले, काली-पीली शक्ल वाले तथा विभिन्न प्रकार और जाति के.
"कितने हुए ?" एक नजर वह मेरी ओर फेंकता हुआ धीरे से पलटकर निहायत लापरवाही के
साथ पूछता. पीछे-पीछे चलने और साथ रहने के कारण मेरे जिम्मे यह काम था कि मैं
मारे गए गिरगिटों का हिसाब रखूं. मोहसिन को याद न हो, ऐसी बात नहीं; लेकिन हर
बार पूछकर जैसे वह जतलाना चाहता था कि उसने अमुक-अमुक संख्या में गिरगिट मारे
हैं और मुझे याद रखना चाहिए.
मैं मन-ही-मन हिसाब करके, पंद्रह या बीस, जो भी संख्या हो, बताता.
"बस ?" वह आश्चर्य करके मेरी ओर देखता, "ठीक से याद करो, ज्यादा होगें."
जब मैं कहता कि मैं भूल नहीं रहा तो आरंभ से गिनना शुरू करता, "सुनो, एक नीम
पर, एक बड़ के नीचे, एक आम की डाल पर, एक कचहरी की सीढ़ियों में-कितने हुए ?"
कभी मैं गिनती में साथ देता, कभी चुप रहकर उसी की भंगिमाएं देखता रहता.
"चलो, पाचं और मार देते हैं."
वह गुलेल को ठाठ से झूलाता हुआ आगे बढ़ जाता, आत्मविश्वास के साथ, कि मैं
बेझिकझिक साथ दूंगा ही. कई बार अनचाहे ही साथ देना पड़ता. नाहीं करने पर
मोहसिन के द्वारा छेड़े जाने का डर था और ऐसे कई अवसर आ चुके थे कि जब उसने
मेरी कमजोरी का मजाक बनाकर हंसने की कोशिश की थी. शरारत से वह मेरे गाल पकड़कर
नोंच देता और कहता, "क्यों रे, लड़का है कि लड़की ?"
यही अपनी झूठी मरदुमी थी, जिसे उसके सिर लादने की कोशिश में मै कई बार
घिसटा-घिसटा फिरता. चाहे प्यास लग रही हो या नींद, अपने होंठों को गीला करके
मैं रूखेपन से मुसकराता और उस वक्त तक पीछे पांव नहीं रखता जब तक कि स्वयं
मोहसिन न कह दें.
लेकिन बहुत जल्दी ऊब भी स्वाभाविक थी. चमकते हुए लाल सिर वाले गिरगिटों का
किसी टहनी की आड़ में रूककर धीरे-धीरे सिर हिलाना और तेजी से भागना, मोहसिन की
गुलेल से जख्मी होने पर जान बचाकर छिपना और शिकारियों की तरह गुलेल ताने हुए
मोहसिन का पीछे-पीछे दौड़ना-उन सबमें नई बात नहीं रही. न पहले-जैसी उत्सुकता,
न उंमग और मैं इस सारे व्यापार से कतराने लगा.
एक दिन बाजार से रिंग फिराता लौट८ रह था कि मोहसिन मिल गया. मैं उसे अनदेखा करके
खिसकना चाहता था, लेकिन उसने पकड़ लिया, पूछा, "खेलने क्यों नहीं आता?"
"मुझे अच्छा नहीं लगता," मैंने धीरे से कहा.
"क्या अच्छा नहीं लगता ?"
"यही गिरगिट-छिपकली मारते फिरना," मैनें कहा, "किसी की जान लेने से क्या फायदा ?
हमारे-तुम्हारे लिए तो खेल है, लेकिन बेचारों की मुफ्त में जान चली जाती है."
"अच्छा !" मोहसिन व्यंग्य से हंसा और बलपूर्वक मेरी कलाई पकड़कर जोर से
मरोड़ते हुए उसने कहा,"यह हिंदुओं-जैसी बात कहां से सीख ली, बेटा ?"
मुझे उसका बेटा कहना कतई अच्छा न लगा, लेकिन मोहसिन के हाथ में मेरी कलाई
मुड़ी जा रही थी और मुझे डर था कि पकड़कर तोड़ न दे. दर्द से होंठ- भौं चढ़ाते
हुए मैने मिन्नत के स्वर में कहा, " छोड़ दो, मेरा हाथ टूट जाएगा."
मोहसिन हंसता रहा, फिर उसने झटके के साथ मेरा हाथ छोड़ दिया और अपनी दोनो
हथेलियां एक-दूसरी पर पटककर धूल झटकने के अंदाज में बोला, "जा, छोड़ दिया, तू
भी क्या याद करेगा ! जाकर घर में गुड्डे-गुड्डी का ब्याह रचा !"
पीड़ा और अपमान के मारे मेरी आंखों में आंसू आ गए थे. अपनी कलाई को सहलाता हुआ
मैं थोड़ी देर वहीं खड़ा, बहादुरों की तरह लौटते हुए मोह-~सिन को देखता रहा, फिर
आखें पोंछकर निकल आया.
मेरा खयाल था कि उस दिन के बाद मैनें मोहसिन को अपना दुश्मन बना लिया है. जरूर
वह बातें करना छोड़ देगा और गाहे-बजाहे दूसरे लोगों के आगे मेरा अपमान भी
करेगा, पर वास्तव में ठीक इसके विपरित हुआ.
कुछ दिनों बाद मिला तो उसके व्यवहार में अप्रत्याशित रूप से परिवर्तन था. पहली
ही बार उसने उतनी विनम्रता से बात की. कुछ खा रहा था. यह पूछने के बाद कि मैं
कहां जा रहा हूं, उसने अपनी जेब से भरी हुई मुट्ठियां निकाली और उन्हें मेरी
हथेलियों पर रखकर, स्नेह से बोला, "ले, खाएगा ?"
अस्वीकार करने या लौटाने का उपाय न था. मैं भरी मुट्ठियां लिये चुप खड़ा रहा. मन
में उस दिन की अपनी कलाई का दर्द सजीव हो आया था.
"भाई होकर मुझसे लड़ता है ?" उसने एक स्नेह-भरी झिड़की दी और मुंह चलाते हुए
मेरी और गौर से देखने लगा .
मोहसिन की वह बात सचमुच मेरी समझ में नहीं आयी, लेकिन अपनी ओर से प्रश्न करने
का साहस नहीं हुआ. सोचा, सभी दोस्त भाई होते हैं. धीरे से बोला, "मैं कहां
लड़ता हूं ? तुम्हीं उल्टे मेरा हाथ तोड़ना चाहते हो."
"अरे, वो़अ़अ़अ़अ़अ." मोहसिन लज्जित-सी हंसी हंसने लगा, "वह तो मजाक था. लेकिन
तू मेरी बात क्यों नहीं मानता ? देख, तू मेरा भाई है, इसलिए बताए देता हूं,"
कहकर उसने इधर-उधर देखा और कोई राज खोलने के अंदाज में धीमे स्वर में बोला,
"मैं गिरगिट यूं ही नहीं मारता, है एक वज़ह, जो लोग कम जानते हैं."
"वजह क्या है ?"
"तू जानता है कि गिरगिट कौन है ?"
मैनें अस्वीकृतिसूचक सिर हिलाया.
"दुश्मन है स्साला !" उसने अपने स्वर में ही ऩफरत भरकर कहा, "अब्बा कहते हैं
कि हमारे पैगंबर को इसी ने एक बार दुश्मनों से गिरफ्तार कराया था. पैगंबर
बेचारे दुश्मनों से भागकर एक जंगल में छिपे थे. चूंकि उनके प्रवेश से झाड़ियां
सब दब-बैठ गयी थीं और उनके देखे जाना का अंदेशा था, सो उन्होंने मकड़ी से
इल्तिजा की कि उनके चारों तरफ जाले पूरकर उन्हें छिपा दे. मकड़ी दोस्त और
रहमदिल होती है, उसने वैसा ही किया . जब दुश्मन आए तो भटक गए थे. उन्हें
बिलकुल पता नहीं लग पाता, लेकिन पास ही साला एक गिरगिट था जिसने सिर हिला-
हिलाकर उस ओर इशारा कर दिया और पैगंबर गिरफ्तार हो गए. तब से गिरगिट को मारो
तो सबाब पहुंचता है."
सच हो या झूठ, मोहसिन की वह बात बड़ी दिलचस्प लगी. एक क्षण के लिए उससे
ईर्ष्या भी हुई की मोहसिन को बहुत सबाब मिलेगा और मैं खाली रह गया. यह भी सोचा
कि अब सचमुच गुलेल चलाना सीखना चाहिए, लेकिन जैसे ही खून से लथपथ, तड़पते और
बार-बार मुंह खोलकर दम तोड़ते निरीह गिरगिट का ध्यान आया, उत्साह फिर ठंडा पड़
गया .
'लूटने दो, मोहसिन को ही सबाब लूटने दो.' मैनें अपने मन में कहकर अपने को तसल्ली
दे दी थी.
मोहसिन ने अब मेरी बगल में हाथ डाल दिया और धीरे-धीरे मुझे अपने साथ खींचे लिए
चल रहा था. थोड़ी उत्सुकता से मैनें उसके चेहरे के साथ चाल-ढाल और शरीर के हर
अवयव को गैर से देखा. जैसे मन-ही-मन जांचने लगा था कि मोहसिन, जो इतना निडर,
ताक़तवर और बड़ा है, जिसने एक-~एक निशाने के 'दुश्मनों' के ढेर लगा दिए, मुझसे
कहां और किस तरह अलग है ?
"तुझे मालूम था कि तू मेरा भाई है ?" अचानक मोहसिन ने मुझे बगल से खींचकर अपने
पास सटाते हुए पूछा, फिर मेरे जवाब की प्रतीक्षा किए बिना सामने देखता हुआ
स्वयं ही बोला,"अरे, मैं खुद भी नहीं जानता था. कल तेरी बात अम्मी से कह रहा
था कि उन्होंने नाम से चौंककर हुलिया पूछी. मुझसे पूछने लगीं कि तेरे अब्बा का
नाम क्या है. वबह तो मुझ मालूम न था, मैनें घर का पता दिया. सुनकर क्या हुआ,
जानता है ?" मोहसिन हंसने लगा.
मैंने धीरे से सिर हिलाया. सोच रहा था कि मोहसिन ज़रूर कोई बड़ी बात बताएगा,
पर वह बोला, "अम्मी रोने लगीं. थोड़ी देर उसी तरह रोती रहीं,फिर मुझसे बोलीं
कि मोहसिन, उसे मत मारियो, बेटे, वह तेरा छोटा भाई है. मुझे ताज्जुब हुआ. पूछा
कि छोटा भाई है तो हम लोगों के साथ क्यों नहीं रहता ? कहने लगीं कि वह अपने
अब्बा के पास रहता है. तब जाना कि तुम्हारे अब्बा अम्मी के बड़े भाई हैं और इस
तरह तू मामूज़ाद भाई हुआ."
फिर भी मोहसिन की बातें एकाएक समझ में नहीं आयीं. अव्वल तो रिश्ता ही दिमाग
में उलझ गया, फिर जब धीरे-धीरे साफ़ हुआ कि मेरी कोई फूफी भी है और मोहसिन
उनका लड़का है, तो कई कारणों से विश्वास नहीं हुआ. और इसमें कोई सचाई है तो
मुझे इसका पता क्यों नहीं ? फूफी और मोहसिन कभी हमारे यहां क्यों नहीं आये या खुद
हम लोग खुद कभी एक बार भी मोहसिन के यहां क्यों नहीं गये ? लगा,
मोहसिन मुझे दूसरी तरह से दोस्त बनाए रखना चाहता है. जब देख लिया कि ताक़त काम
नहीं करती तो फुसला रहा है.
पर मैंने प्रकट में शंका की, धीरे से इतना ही कहा, "कुछ भी हो, मोह-~सिन, मैं
तुम्हारे साथ गिरगिट मारने नहीं आऊगां."
अब की बार मोहसिन की त्यौरी चढ़ गई और भौहों में बल पड़ गए. रूखे स्वर में
झल्लाकर बोला, "तुझे बुलाता ही कौन है, मैं अकेले क्या नहीं मार सकता ? और तू
करता ही क्या था, सिवाय पीछे-पीछे दौड़ने के ?"
मुझे लगा, बात अनायास बिगड़ी जा रही है. उसे मनाने की कोशिश में मैंने रूआंसे
स्वर में कहा, "मोहसिन, तुम सच मानो, मैं तुम्हारे साथ आना चाहता हूं, लेकिन
वह सब देखकर अच्छा नहीं लगता, जी बहुत दुखता है और, तुम हंसना मत, मुझे रोना
आता है."
मोहसिन सचमुच बड़ी ज़ोर से ठहाका लगाकर हंस पड़ा और जैसे मुझ पर तरस खाते हुए
अपना हाथ मेरे कंधे पर पटककर बोला, "जाने दे...जाने दे. इसीलिए तो कहता हूं कि
तूझे लड़की होना चाहिए था, भूल से लड़का हो गया. बात-बात में आंसू...चल, बेर
खाएगा ?"
चलते-चलते हम लोग प्रइमरी स्कूल के अहाते के पास से गुजर रहे थे. अहाते के
भीतर खड़े बेर का पेड़ सारे लड़कों के बीच अपने मीठे स्वाद के लिए मशहूर था,
लेकिन दिक्कत एक ही थी कि पेड़ ऊचां बहुत था और कांटों के मारे उसपर चढ़कर बेर
तोड़ना सबके बूते की चीज़ न थी. लेकिन गिने-चुने लड़कों में एक मोहसिन भी था
जो सफ़ाई से ऊचीं टहनियों तक चढ़ जाता और शाखों को झकझोरकर बेरों के ढेर कर
देता.
हालांकि घर लौटने में देर हो गई थी और वापसी में अंधेरा हो जाने का डर था,
लेकिन मैं ना नहीं कर सका.
जब मैं अपनी जेबें भर रहा था तो मोहसिन पेड़ से निचे उतर आया और एक बैर कुतरता
हुआ बोला, "बेर मीठे हैं,नहीं"
अब तक मैं बुरी तरह दब चुका था. चुपचाप स्वीकृती में सिर हिलाकर मैनें
खुशामदाना स्वर मे पूछा, "इस पेड पर चढ़ना मुझे भी सिखा दोगे ?"
इस बार फिर जोर से हंसकर उसने कहा, "तू चढ़ेगा ? कहा न, यह काम लड़कियों का
नहीं. अच्छा, चल तुझे अपने घर ले चलते हैं, चलेगा ?"
मोहसिन से मुलाकात को इतने दिन हो गए थे, लेकिन सारी भेटें स्कूल और इधर-उधर
ही हुई थीं और हालांकि उसका मकान मैनें दूर से देखा था, पर एक बार भी ऐसा अवसर
नहीं आया कि कभी उसके घर गया होऊं.
मैंने पूछा, "क्यों, घर जाकर क्या करना है ?"
"लोग घर जाकर क्या करते हैं ?" उसने कहा, "बस चलेंगे, थोड़ी देर बैठकर चले
आना."
एक तो देर हो रही थी, दूसरे सच बात यह थी कि एकाएक किसी के घ अ जाने में मैं
डरता था, सो मैं टाल गया कि घर बताकर नहीं आया हूं, अब्बा नाराज होंगे.
"मत चल, हमें क्या है !" उसने लापरवाही से अपने कंधे उचकाए, "वह तुझसे मिलना
चाहती है, कह रही थीं कि देखे बहुत दिन हो गए."
इस बार मैं चौकन्ना हुआ. एक और रहस्य कि मोहसिन की अम्मां मुझे देखना चाहती है
और मुझसे मिल चुकी है; लेकिन उसका पता मुझे नहीं है. असमंजस में पड़ा मैं
मोहसिन की ओर देखता रहा. वास्तव में यह तय नहीं कर पा रहा था कि मुझे क्या
कहना चाहिए या जाना चाहिए अथवा नहीं. अंत में मैंने कहा, "मोहसिन, आज नहीं,
फिर किसी दिन आऊगां."
"किसी दिन कब ?"
"कभी भी."
"अम्मी तो बता दूं कि कल आओगे ?"
उसके इस सवाल पर मैं एक पल के लिए सहम गया. इतनी जल्दी निर्णय कर लेने में
घबराहट हो रही थी, लेकिन मोहसिन चूंकि लगातार घूरे जा रहा था और अधिक देर
सोचने-समझने का उपाय न था, अत: जैसे-तैसे हामी भर कर मैं चला आया.
