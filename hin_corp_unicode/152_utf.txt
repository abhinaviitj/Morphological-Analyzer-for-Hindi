<ळिटेरटुरे><श्होर्ट् श्टोर्य्><शदेन आस्होक्><आल्सेसियन्><१९८७><ंअड्हुमटि (षज् शहिट्य आकडमि)><ऊडय्पुर्><५६ - ६१><२०४०><शदेन आ., आल्सेसियन्, श्श्>

गुप्तजी अक्सर सपने देखते रहते हैं. सपने अच्छे और बुरे दोनों प्रकार के
हो सकते हैं, होते ही हैं, मगर अपने गुप्ताजी को केवल अच्छे सपने ही
दिखाई देते हैं-सलोने और लुभावने सपने. वे अपने कई खूबसूरत सपनों की
चर्चा बड़े चाव से करते हैं. मसलन दस-बारह वर्ष पहले गुप्ताजी ने एक मकान
का सपना देखा था. शहर की नई कॉलोनी में बने शानदार मकान का सपना. यह
मकान-जिसमें कि वे अब रह रहे हैं (यह उनका निजी मकान है) उसी सपने का
मूर्त रूप है. खूबसूरत लान, गुलमोहर के पेड़, बालकनी, रेलिंग का छोटा सा
फाटकनुमा गेट और बाहर उनकी नेम प्लेट डा. आर. पी. गुप्ता व्याख्याता,
हिन्दी विभाग गर्व, कालेज, भरतपुर. सपने के सच होने में जरा सी कसर यह रह
गई थी कि सपने में कोठी के गेट पर गार्ड भी था. गुप्ताजी मकान पर गार्ड
रखने की हैसियत बनाने के सपने देखते थे. गार्ड न सही लेकिन दूर से देखने
पर लगता है कि किसी अफसर का बंगला है.
उनका सपना सच तो हुआ मगर इसके लिये उन्हें क्या कुछ नहीं करना पड़ा. पिता
से लड़कर गांव में अपने हिस्से की जमीन बेची इसलिए गांव में कपूत और
कलंकी कहलाये. हैड आफिस यानी डाइरेक्टरेट के बीसियों चक्कर लगाये तब
कहीं जाकर लोन मिला, रिश्वत पचाने की आदत डाली यानी अपने सिद्धांतों तक
का बलि-~दान करना पड़ा. धड़ाधड़ ट्यूशन किये. अक्सर देर से कॉलेज पहूंचने
पर प्रिंसीपल की लताड़े खाई. स्टाफ रूम में यार लोगों के व्यंग्य बाण सहे
और प्लाट पर भूखे प्यासे खड़े रहकर भर दोपहर काम करवाते रहे तब कहीं जाकर
सपना साकार हुआ.
जब कभी जमाने के चलन की बात उठती है वे बातचीत में अक्सर बहकाने लगते
हैं-"मैं कहता हूं भाई साब दुनियां में कौन किसकी परवाह करता है. सबको
अपनी पड़ी है. मैने भी जिंदगी में बहुत ईमानदारी बरत कर देख ली. कहीं कुछ
बदलने वाला नहीं. उसी रास्ते चल रहा होता तो बच्चे आज भी किराये के
मकानों में भटक रहे होते." मकान का जिक्र तो आते ही वह इतिहास सहित उसके
भूगोल के बारे में बताने लगते कि कैसे-कैसे लोन मिला, कि सोसोयटी ने
प्लाट काटने में किस तरह धांधली की, कि कितनी बार मकान का नक्शा बदलवाना
पड़ा कि...
नरेन्द्र बाबू धैर्यपूर्वक उनकी बातें सुनते हैं और मन ही मन मुस्कराते
हैं-फूल विल्टस द हाउस एण्ड वाइज़ लिव्ज़ इन दैम.
संयोग से गुप्ताजी के मकान से थोड़ी दूर मुश्किल से एक फर्लांग की दूरी
पर एक पब्लिक स्कूल की इमारत है जो उनकी एक अमोध ललक को तरजीह दिया करती
है और जिसका सीधा सम्बन्ध उनके अपने सर्वाधिक प्रिय सपने से है.
हर नौकरी-पेशा आदमी की तरह वे भी अपनी औलाद को आइ. ए. एस. बनाने के सपने
देखते रहते हैं. सैंकड़ों आइ. ए. एस. अफसरों के छात्र जीवन की घटनाएँ
उन्हें `जन गणम न अधिनायक' की तरह कण्ठस्थ हैं जिन्हें वे प्राय: अपने
बच्चों को सुनाया करते हैं-मेरी एक क्लास फैलो था सत्यप्रकाश...और वह
शुरू हो जाते लेकिन गुप्ताजी के सत्य का प्रकाश बच्चों की आत्मा में नहीं
उतर पाया. यह बात उनका बड़ा पुत्र सिद्ध कर चुका है जो तीन साल से लगातार
हायर सैकन्ड्री में फैल हो रहा था.
वह बड़े लड़के को स्पायल्ड जीनियस कहते है. वह बेटे की असफलता से पूरी
तौर पर निराश नहीं हुए हैं अलबत्ता स्वभाव में थोड़ी खीज बढ़ गई है जो
उनके और श्रीमती गुप्ता के बीच होने वाले कलह में अक्सर प्रकट होती है.
बड़े पुत्र ने उनकी आशाओं पर पानी फेर दिया. उन्हें भविष्य में उससे
अधिक उम्मीद भी नहीं है. अब उनका पूरा ध्यान बच्चों की-छोटे बच्चों की
पढ़ाई पर केन्द्रित है.
गुप्ताजी तीन दिन से कालेज नहीं गये तो श्रीमती गुप्ता तीन दिन से शापिंग
पर नहीं गई. तीन दिन से बच्चों को सुबह ठीक समय पर नाश्ता नहीं मिल पा
रहा था लिहाजा दोनों बच्चे स्कूल नहीं जा पा रहे हैं. तीन दिन से जैकी के
गले में पड़ी चेन नहीं खोली गई. बेचारा बेजुबान प्राणी टांगों में पूंछ
दबाये इधर से उधर उतनी दूर बैचैनी से चक्कर लगाता रहा जितनी छूट चेन ने दे
रखी है.
संकट कुछ विशेष नहीं फिर भी कहना होगा कि तीन दिन से गुप्ता परिवार संकट
की घड़ी से गुजर रहा है. घर की सामान्य व्यवस्था छिन्न-भिन्न दिखाई देती
है. हालात सुधरने के तुरन्त आसार फिलहाल कम नजर आ रहे हैं क्योंकि शहर के
पब्लिक स्कूलों में दाखिले की तारीखें निकल चुकी हैं. इस परिवार की सुख
शांति भंग होने का यही सबसे महत्वपूर्ण और इकलौता कारण है.
उनके सबसे छोटे लड़के ने सेंटपॉल पब्लिक स्कूल से प्राइमरी एग्जाम पास
किया है-गुड सैकिंड डिवीजन. रिजल्ट आते ही गुप्ताजी ने उसके एडमीशन के
लिये भाग-दौड़ शुरू कर दी थी.
उन दिनों स्टाफ रूम में पब्लिक स्कूलों की चर्चा अक्सर छिड़ जाती.
कमोबेश सभी लोग अपने-अपने बच्चों के उज्जवल भविष्य को लेकर चिंतित थे
सिवाय कुछ लोगों को छोड़कर जिनके बच्चे या तो सर्विस में आ चुके थे या
फिर जिनके बच्चों का भविष्य पिता लोगों के हाथ से निकल चुका था. पीरियड
बदलने के साथ स्टाफ रूम से कुछ लोग निकल जाते तो कुछ लोग आ बिराजते लेकिन
पब्लिक स्कूलों की कमी को लेकर शहर की लानत-बरामद जारी रहती.
इस माहौल में वे शांत रहते थे. जानते थे कि झुंझलाने से समस्या हल नहीं
होगी. जल्दी से जल्दी किसी इंग्लिश मीडियम स्कूल में एक सीट का जुगाड़
बिठाना होगा. वर्ना बाद में यह काफी मुश्किल होगा.
वे मन ही मन इस काम में सहायक हो सकने वाले लोगों की लिस्ट कई बार बना
चुके थे. एकाएक उन्हें वर्मा का ध्यान आया-`इस मामले में वर्मा ठीक
रहेगा. सही एप्रोच वाला आदमी है.' एक शाम कॉलेज से घर लौटते में उनका
स्कूटर वर्मा के घर की तरफ मुड़ गया.
गनीमत हुई कि वर्मा ने पहली मुलाकात में उनकी मुश्किल आसान कर दी. उसने
पेंटीकास्टल पब्लिक स्कूल में एक सीट दिलाने का पक्का वायदा किया.
गुप्ताजी जानते थे कि पेंटीकॉस्टल के प्रिंसीपल मि. वर्गीज वर्मा के अच्छे
दोस्तों में से हैं फिर भी सब कुछ वर्मा पर डालकर वे स्वयं लापरवाह होने
की गल्ती करना नहीं चाहते थे. उन्होंने उसी शाम वर्मा को बीयर पिलाकर
फिलहाल पटा लिया था.
अगले ही दिन सुबह जल्दी उठकर वे वर्मा को लेकर प्रिंसीपल साहब के यहाँ
पहुंच गये थे. काफी खुलेपन से बातचीत हुई. चलते समय वर्मा ने प्रिंसीपल
का हाथ दबाते हुए कहा था-`देखिये मि. वर्गीज यह एडमिशन तो लेना ही होगा,
प्लीज रिफ्यूज़ मत कीजिये, हांलाकि आइ नो...कि आपके यहाँ हेवी रश रहता है
बट फार माई सेक"
प्रिंसीपल साहब मुस्करा दिये-आय `ल सी. फस्र्ट को आइये आप. उन्होंने
गुप्ताजी से हाथ मिलाते हुए कहा था.
"श्योर-श्योर सर, थैंक्यू सर, थैंक्यू वेरी मच...." प्रिंसीपल का हाथ अपने
दोनों हाथों में दबाकर गुप्ताजी वस्तुत: गद्गद्द हो उठे थे. इस मुलाकात
के बाद इस मामले में उनका पूरी तरह निश्चिन्त हो जाना स्वाभाविक ही था.
पहली जुलाई को दोनों बड़े बच्चे ठीक समय से तैयार हो गये थे. हमेशा की
तरह सुबह सात बजे स्कूल बस ने हार्न दिया. दोनों बच्चे अपने-अपने बैग
संभाले बस में जा चढ़े. बच्चों को स्कूल भेजकर श्रीमती गुप्ता ने सनी को
तैयार किया फिर खुद तैयार हुई. गुप्ताजी ने आज की छुट्टी ले ली थी. सनी
के एडमीशन के लिए पेंटीकॉस्टल जाना था. उधर रिंकू और मोनिका के स्कूल भी
जाना था.
पेंटीकॉस्टल पहुंचकर उन्होंने स्कूटर पार्क किया और प्रिंसीपल आफिस की
तरफ बढ़ गये. बस यही वह मुसीबत उनके गले पड़ गई जिससे वह पिछले तीन दिन
से जूझ रहे थे. यहां आकर पता चला कि प्रिंसीपल मि. वर्गीज त्याग पत्र
देकर महीने भर पहले जा चुके थे.
अब क्या करें वे. कहां जायें. अब तो यहीं क्या सभी पब्लिक स्कूलों में
एडमीशन की डेट निकल चुकी थीं.
यहां से लौटते हुए गुप्ताजी ने पत्नी को घर छोडा और सीधे वर्मा से मिलने
चल दिये.
प्रिंसीपल के यूं एकाएक चले जाने की खबर से वर्मा भी कम हैरान
नहीं हुआ. अब किया क्या जा सकता है. वर्मा का इसमें दोष भी क्या. मगर
गुप्ताजी क्या करें बेचारे. आखिर लड़के के भविष्य का सवाल था.
वे जानते थे कि वर्मा तेज तर्रार किस्म का आदमी है. हर कहीं जुगाड़ बिठा
ही लेता है. अत: इस नाजुक घड़ी में वर्मा का पल्ला छोड़ने को तैयार न थे.
आज-~कल वह सुबह-शाम वर्मा के घर के चक्कर लगा रहे हैं. उधर वर्मा को
कोशिश जारी है. इधर वे इन दिनों शहर के सभी पब्लिक स्कूलों की धूल छान
चुके हैं लेकिन मामला तीन दिनों से ढाक के तीन पात बना हुआ है.
गुप्ताजी को वर्मा से ज्यादा गुस्सा खुद अपने पर आ रहा था. वर्मा की
बातों में न आए होते तो सनी का एडमीशन उन्होंने सेन्ट जोंस में करवा दिया
होता. सनी से बड़े दोनों बच्चे इस स्कूल में पहले से पढ़ रहे थे. सेंट
जोंस का स्टैन्डर्ड भी कुछ कम तो नहीं है फिर पेंटीकॉस्टल की तरफ वे
क्यों भागे. ए रॉलिग स्टोन...अपने हाल पर कुढ़न होती है.
शाम को नरेन्द्र बाबू बाजार से सब्जी लेकर लौटे. गुप्ताजी पाईप से लॉन
में पानी छिड़क रहे थे. उन्हें आता देखकर गुप्ताजी ने गेट खोला और गेट पर
छायी हरी बेल की जड़ों में पानी देते रहे. साइकिल भीतर लेकर नरेन्द्र
बाबू ने फाटक बन्द किया और थैला लेकर घर में आ गये.
अपने कमरे में पहुंचकर उन्होंने सब्जी ले जाने के लिए पत्नी को आवाज दी
और पंखे का स्विच  न कर सुस्ताने बैठ गये. कमरे में भारी उमस थी. तभी
गुप्ताजी आवाज देते हुए कमरे में आ धमके-"आपके सनी का एडमीशन हो गया है
साहब. पेंटीकॉस्टल में."
नरेन्द्र बाबू के लिए यह खबर धमाके से कम न थीं. सुनकर उन्हें ताज्जुब हुआ.
क्योंकि बकील श्री गुप्ता वहां सनी के दाखिले की कोई उम्मीद नहीं थीं.
पता नहीं गुप्ता ने कौनसी गोटी फिट की होगी. बहरहाल, हर सूरत में अपना
काम बना लेना भी एक कला है. वे मन ही मन गुप्ता की तारीफ किये बिना नहीं
रह सके--"वण्डरफुल गुप्ताजी, वण्डरफुल, गुड न्यूज" बड़ा जोर लगाना पड़ा है
भाई साहब! हैवी डोनेशन आई मीन फाइव थाऊ...."
नरेन्द्र बाबू के लिये यह धमाका पहले से भी जबरदस्त रहा. "दाखिले के लिए
पांच हजार! वैरी बैड गुप्ताजी वैरी बैड." उनके मुंह से बेसाख्ता निकला.
गुप्ताजी को माहिर शख्तियत का घनीभूत कोहरा उनके देखते-देखते क्षण भर में
धुंए की तरह छंट गया. "अभी पैसा नहीं दिया हो तो भई गुप्ताजी मैं तो
आपको सलाह नहीं दूंगा."
"बताइये फिर क्या करूं."
"आप तो खामख्वाह तिल का ताड़ बना रहे हैं. इस साल सनी को किसी और स्कूल
में दाखिल करवा दीजिये."
"क्या बात कर रहे हैं भाईसाब. सेंटपॉल का बैकग्राउन्ड है लड़के का. हिन्दी
मीडियम से तो यह एक साल में चौपट हो जाएगा."
"कोई चौपट नहीं होता यार. यह बताओ हम तुम लोग क्या पब्लिक स्कूलों से ही
पढ़कर निकले हैं. आज भी लाखों बच्चे इन्हीं हिन्दी मीडियम स्कूलों में पढ़
रहे हैं. क्या उनके मां-बापों को अपने बच्चों के भविष्य से प्यार नहीं है?
क्या इन स्कूलों में होनहार बच्चे नहीं होते हैं या सारे ज्ञान और
प्रतिभा का ठेका सिर्फ पब्लिक स्कूलों के पास है."
गुप्ताजी से सहसा उत्तर देते नहीं बन पड़ा. वे उनका मुंह ताकने लगे.
उन्हें समझाने की कोशिश करते हुए नरेन्द्र बाबू ने कहा-"और फिर इस बात
की भी क्या गारन्टी कि पब्लिक स्कूल में पढ़कर बच्चे का वही भविष्य होगा
जैसा कि आप चाहते हैं." उनका इशारा गुप्ताजी के बड़े लड़के की तरफ था.
"मैं तो यही सलाह दूंगा कि आप इस मसले पर एक बार फिर सोच लें."
वे थोड़ी देर चुप रहे, शायद नरेन्द्र बाबू को बात पर विचार करते रहे हों.
इस बीच चाय आ चुकी थी. गुप्ताजी ने उनकी तरफ कप बढ़ाया. अपना कप सामने
रखे स्टूल पर टिका कर उन्होंने कहा-"आपको बात सेंट-परसेंट सही है भाईसाहब.
हमारे आपके टाइम में इतना कम्पटीशन था कहां बल्कि यों कहो कि था ही नहीं.
अब तो बी.ए. एम.ए. मारे-मारे फिरते हैं. डिग्री की वैल्यू कहां रह गई है.
हां इंग्लिश का बेस हो तो अभी भी स्कोप है और मैं कहता हूं रहेगा. रहेगा
ही नहीं बल्कि बढ़ेगा. आने वाले टाइम में आप खुद देख लीजिये." वह इत्मीनान
से चाय पीने लगे.
