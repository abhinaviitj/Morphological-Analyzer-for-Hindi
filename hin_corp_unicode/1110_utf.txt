<ळिटेरटुरे><ठ्रवेलोगुए><ढेवि, ंएट्रेयि><आजन ढेस्ह्><१९८८><शहिट्य भ्हवन्><आल्लहबड्><७८-८३><२०७८><ढेवि, ं-आजन ढेस्ह्-ठ्र्-औ> 

कौन-सा कुसंस्कार है, और कौन-सा कुसंस्कार नहीं है, इस सम्बन्ध में हमारी
धारणा साफ नहीं है . जिसे युक्ति से नहीं समझाया जा सकता है, जो गतानुगतिकता
के ख्याल से ही पालनीय है उसे ही कुसंस्कार की कोटि में डाला जा सकता है
. और जिसके पीछे युक्ति हो, वह चाहे जितनी ही पुरानी चीज हो, वर्जनीय नहीं
है . न कह कुसंस्कार ही है . शराब और माँस की बात जब उठी, तो यहीं उसे खत्म
कर लूँ . चीनी सब शराब पीते हैं--मगर इस एक महीने में बहुत-सारे बैंक्वेटों
में प्रचुर खाना व शराब मिली थी, तो भी एक आदमी को भी सीमा लाँघते नहीं
देखा था . तनिक भी नशे में धुत्त होते नहीं देखा था . औरतें तो करीब-करीब
पीती ही नहीं . पीती भी हैं, तो थोड़ी-सी रेड वाइन . मैंने भी रेड वाइन
चखकर देखी थी, बड़ी मीठी होती है . हमारे दल में भी जो लोग थे, उन्होंने,
काफी पी थी, तो भी कोई नशे में धुत्त नहीं हुए थे . केवल महाकवि ने तमाशा
शुरु किया . जरुरत से ज्यादा सिगरेट व शराब पीने से उनकी अवस्था कुछ ऐसी
हो गयी थी की खाने की कोई जरुरत ही नहीं थी . अर्थात् खा ही नहीं सकते थे .
उनके हाथ-पैर ऐसे काँपते थे कि वे चमचा और काँटा पकड़ नहीं सकते थे, उन्हें
हाथ से खाना पड़ता था . हालाँकि भोज के समय मेरी मेज पर उनका बैठना एक
नियम-सा हो उठा . और मेरी `टेबुल मैनर्स' सम्बन्धी बचपन की सीख ऐसी रग-रग
में समायी हुई है कि उनका मेज पर जूठा काँटा फैलाकर, राल गिराकर, गिलास
उलटकर खाना मेरे तमाम शरीर में आग लगा देता था . "महाकवि आप काँटे से खाइये
न, क्यों हाथ से सान रहे हैं ." "खाता हूँ खाता हूँ" कहकर काँटा उठाया, तो
उनके काँपते हाथ से काँटा और खाना सभी कुछ फर्श पर गिर पड़ा . लेकिन वे बहुत
अच्छे थे, अर्थात् उनका मन सरल था . गुस्सा तो बिलकुल ही नहीं था . चाहे जो
कुछ कहे, जितना कहो, पर वे निर्विकार रहते थे . बस सिर्फ बोतल मिलने से ही
मतलब ! आखिरकार दिनेश ने उनका भार लिया . उन्हें सिगरेट गिन-गिन कर देता,
शराब की मात्रा बना देने की कोशिश करता . और गुप्त कहते-सो भले ही कुछ हो
आखिर वे ठहरे रेवोल्युशनरी कवि-शराब पिये बिना चलेगा कैसे ? और ऐसा वे हर
दिन ही बहुत जोर देकर कहा करते थे . इससे लगता था कि उनका आन्तरिक विश्वास
था . यह मैं यहाँ इसलिये कह रही हूँ कि बहुतों की यह धारणा है कि नशाखोरी
किये बिना कोई कवि नहीं हो सकता . जिस चीज को पीने से अंग-प्रत्यंग शिथिल
हो जाता है, वह दिमाग को भी शिथिल करेगा--भला इसमें क्या सन्देह ! शराबी,
हो सकता है, कविता रच सकता हो, लेकिन स्वस्थ व संयमी आदमी और भी अच्छी कविता
रच सकेगा . इस सम्बन्ध में अमरीकी की हालत देखी जाये . शाम को कोई दो गज
रास्ता पैदल चलकर तय नहीं कर सकता है . शाम के छ: बजे के बाद रास्ते में
कोई नहीं चलता है--पता नहीं कब आततायी अचानक घर दबोचे, इस डर से वे ही लोग
ये सब करते हैं, नशे के लिये धन जिन्हें चाहिये ही चाहिये . और उन लोगों
में से अधिकांश ही स्कूल-कॉलेजों में पढ़ने वाले कमसिन छात्र होते हैं
. इसलिए कहा है, जेब में पाँच डॉलर जरुर रखा करो . चाहने से ही देना . एक
प्रोफेसर से बात हो रही थी, उन्होंने कहा, अमुक बूढ़ा हो गया है, फिर भी
अपनी छोड़ने वाला नहीं . उससे बार-बार कहा गया था कि जेब में पाँच डॉलर
रखा करो, सो तो रखा नहीं और अब गुंडों के हाथों पड़कर कमर तोड़े पड़ा हुआ
है . उन लोगों की वे पाँच डॉलर होने से ही उस दिन की खुराक चल जाती है .
मुझे अचरज हुआ--इतने बड़े प्रोफेसर के लिये छात्रों की यह भारी मुसीबत की
समस्या मात्र पाँच डॉलर की समस्या है ! बहुतों ने ही पूछा था कि चीन में
ड्रग्स (नशीली चीजों) की समस्या है या नहीं . उन लोगों ने कहा था कि बिलकुल
ही नहीं है . मैंने कहा, "और अफीम ? तो क्या अब अफीम भी यहाँ लोग नहीं
खाते हैं ?" उन लोगों ने कहा था, गाँव में बहुत बूढ़े-बूढ़ियों में से कोई
खाते होंगे, मगर उनकी संख्या बिलकुल ही कम है . अफीम-विरोधी आन्दोलन के बारे
में मुझे याद है . छुटपन में दादाजी से `ओपियम-बार' की कहानी सुनी थी . एक
नशा खोर जात ने एक दिन में नशा छोड़ा--ये लोग देशभक्त तो हैं ही ! सब चीनी
गो-माँस काफी खाते हैं, लेकिन हम लोगों को एक बार भी नहीं दिया . इतने सारे
बड़े-बड़े भोजों में वह कहीं भी नहीं था . हम लोग वैसे मांसाहारी नहीं हैं
. पर यह रुचि का प्रश्न है--जैसे दक्षिण चीन में शायद कुत्ता खाते हैं,
हेमांग बाबू ने एक डॉक्टर से कहा था, आप तो डॉक्टर ठहरे, आप मना क्यों
नहीं करते हैं ? उन्होंने कहा, किस युक्ति से मना करु ? कुत्ता खाने से तो
बीमारी नहीं होती है, बकरा या भेड़ खाने से भी नहीं होती है . सो बकरा अगर
खाया जा सकता है, तो कुत्ता क्यों नहीं ? वोरोशिलोव ने भी चखकर देखा था,
आप चखकर देखेंगे ? हेमांग बाबू ने डरते हुए कहा था, वोरोशिलोव क्यों, लेनिन
कहें, तो भी मैं कुत्ता नहीं खाने वाला . मैंने भी फ्रांस में मेढ़क की टाँग
नहीं खायी थी, घोंघा नहीं खाया था,  क्तोपस नहीं खाया था--और कितना गिनाऊँ
. सोचने बैठती हूँ तो लगता है कि बिलकुल माँस न खाना ही अच्छा है . जीव हत्या
करना निष्ठुरता जरुर है . मगर अगर माँस खाना ही हो, तो इस जीव उस जीव में
फर्क बरतना सिर्फ आदत की बात है, पाप-पुण्य की नहीं . गाय के सम्बन्ध में
हम लोगों का और सुअर के सम्बन्ध में मुसलमानों का यह पाप-पुण्य का प्रश्न
उठता है, इसीलिये उधर हम लोगों को सचेत होना उचित है . इसी बार दो घटनायें
घटी थीं, यहाँ उनका उल्लेख कर रही हूँ . लौटती बार काउलुन में होटल में एक
दुकान के पास खड़ी थी--पीछे एक सज्जन आकर खड़े हो गये . देखा, तो भारतीय लगे
. मैंने हँसकर पूछा,--"आप भारतीय हैं क्या ?" उन्होंने वज्र गंभीर स्वर में
कहा, नहीं मैं पाकिस्तानी हूं . मैंने और भी हंसते हुये हाथ फैलाया, हम लोग
तो अब दोस्त हैं, क्यों ? उनके चेहरे पर बिजली की चमक की सी प्रसन्नता लौट
आयी . उन्होंने हाथ बढ़ाकर हाथ मिलाया जरुर-जरुर, पर मेरी तो समझ में नहीं
आता की आखिर हम लोगों के बीच इतनी आशान्ति क्यों है ! दुनिया की हर जात
आगे बढ़ती जा रही है, और हम लोग हैं कि.  .  .  मैंने कहा पर अशान्ति कहाँ
है ? हम लोगों में तो अब बहुत सद्भाव है . मैं तो अब भारत-पाकिस्तान मैत्री
समिति बनाऊँगी . अच्छा ऐसी बात है ? यह तो बहुत अच्छी बात है ? दुकान का
मालिक एक चीनी था . वह आगे बढ़कर आया और हम लोगों के बीच में खड़ा हो गया .
वे हाँगकांॅग के चीनी, सभी के सभी ऊटपटांग अंग्रेजी बोलते हैं . बोला, यू नो
फ्रेंडस, यू फाइथ . मैंने कहा नो, नो ! फिर वह खूब जोर देकर कहने लगा, येस,
येस ! यू फाइथ, ही टेक बीफ यू नो टेक बीफ . यू फाइथ-- मेरा मन विकल हो गया .
यह मामूली सी बात देश-विदेश में किस तरह फैल गयी है ! हालाँकि इसमें हम लोगों
को कोई शरम नहीं, इसका प्रमाण मिला उसी दिन रात को अपनी बी.  ओ.  ए.  सी.
प्लेन में . मेरे पीछे बैठे थे ताराचंद गुप्त . उन्होंने चीन के सम्बन्ध
में बहुत-सी किताबें पढ़ी हैं . एयर होस्टेस मेनू दे गयी . मेनू में बीफ
स्टीक लिखा हुआ था, पर उसे उन्होंने देखा नहीं था . जब खाना आया, तो उन्हें
सन्देह हुआ . मुझसे पूछा उन्होंने, "यह क्या बीफ है ?" "हाँ" . तब उन्होंने
एयर होस्टेस को बुलाकर कहा था, "मुझे बीफ क्यों दिया है ?" उसने कहा,
"पर आपने तो मुझे मना भी नहीं किया था ." तब उन्होंने लाल-पीले होकर कहा,
"मैंने तो सोचा था कि सभी जानते हैं कि भारतीय बीफ नहीं खाते हैं ." उसने
जरा मुस्करा कर कहा, "मगर मैं कैसे जानूँ कि तुम भारतीय हो !" मैंने लौटते
समय मनमुटाव करना नहीं चाहा . इसीलिये मैं मन-ही-मन सोच रही थी कि उच्च
वर्ण के हिन्दू सब मानते हैं कि वे लोग एकमात्र भारतीय हैं . पाँच करोड़
मुसलमान बीफ खाते हैं--तब तो न वे लोग भारतीय हैं, न सब इसाई न आदिवासी और
न मैं क्योंकि मैंने तो बीफ खाया है . ग्यारह भोज खत्म होने पर रात के दस
बजे के लगभग हम लोग कमरे में वापस आये, तो लगे हाथ नहा लिये . वहाँ रात को
ही नहाने में सुविधा है . नहाकर के एकदम से बिस्तर में दुबकना पड़ता है . सो
मुझे बिस्तर में : दुबकने का समय नहीं था--रुपा को डिस्पैच लिखना पड़ता था
`आनन्द बाजार' के लिये . एक कार्य-व्यस्त दिन खत्म हुआ--जिसके लिये हम लोग
वहाँ गये थे . वत्सला बहुत अभिभूत थी--उसके भैया के बारे में इतनी बार इतनी
तरह से सभी ने कहा था . वत्सला से मैंने कहा, "उन लोगों ने बहुत सुन्दर ढंग
से उनके बारे में कहा है कि उन्होंने अपने जीवन के द्वारा एक संगीत बजाया
था . संगीत शत्रु को मित्र बनाता है . मुझे `प्रायश्चित' नामक नाटक के राजा
बसन्त राय की बात याद आ रही थी . उन्होंने कहा था, तलवार ऐसी भयानक चीज
है कि उससे शत्रु का नाश तो किया जा सकता है, लेकिन शत्रुता का नाश नहीं
किया जा सकता है . और संगीत ऐसी मृदु चीज है उससे शत्रु का नाश किये बिना
भी शत्रुता का नाश किया जा सकता है . तुम्हारे भैया जैसा आदमी ही वह संगीत
है वत्सला, इसीलिए शायद इन लोगों ने हम लोगों को, हमारी ही एक सन्तान का
जीवन-संगीत सुनाने के लिये बुलाया है, शत्रुता का नाश करने के ख्याल से ."
लिखना खत्म करके बहुत रात गये जब मैं बिस्तर पर सोने आयी, तो वत्सला सो चुकी
थी . उस जाड़े के देश में पर्दा खिंचा रहता है, रात का आकाश दिखाई नहीं
पड़ती है . रोशनी बुझा देते ही मैं अँधेरे में डूबी रही . मगर नींद नहीं
आयी . उस सन्नाटे में घड़ी टिकटिक करती हुई समय बताने लगी . मेरी विनिद्र
रात नाना चिन्ताओं से भर उठी . आज जो कुछ देखा उससे मैं सन्देह-रहित थी कि
ये लोग हमारे इन दोनों देशों के बीच जो विष-वाष्य हो गया है, उसे उड़ा देना
चाहते हैं--इसीलिए यह संगीत का समारोह . लेकिन मैंने जो विश्वास किया है,
देश जाकर क्या उसे कह सकूँगी ? यदि कह सकूँ, तो वह स्वीकार्य होगा क्या ? पर
मुझे क्या मिलेगा? विश्वास; या सन्देह ? मुझे पता है, कि सन्देह न करना
ही सन्देह को दूर करने का उपाय है--विश्वास ही अविश्वास को पराजित करता
है . रवीन्द्रनाथ व गाँधी जी दोनों ने ही हम लोगों को यह सि में चाहा था,
लेकिन सीखा है कितने लोगों ने ? वाँग-पिंग-नान ने अपने भाषण में कहा था,
"इस डेलिगेशन के स्वागत जताते हुए इन लोगों के द्वारा भारत के लोगों को ही हम
अपना सादर सम्बोधन जता रहे हैं . डॉ.  कोटनीस ने अपना जीवन व रक्त-दान किया
था चीनियों और भारतीयों के बीच दोस्ती का बीज रोपने के लिए . हम आशा करते
हैं कि इस स्मारक की स्थापना के द्वारा वह दोस्ती बढ़ेगी . यह हमारा दृढ़
विश्वास है कि हम दोनों देशों के लोगों की मिली-जूली कोशिशों से इन दोनों
विराट देशों के अन्तर में कामरेड कोटनीस द्वारा रोपा गया बीज फूले-फलेगा और
विचित्र वर्णच्छटा में . डॉ.  कोटनीस की महान भावना दीर्घ जीवी हो . दीर्घ
जीवी हो चीन व भारत के लोगों की मैत्री ." वांग-पिंग-नान की ये बातें याद
आयीं, तो मुझे अब सन्देह नहीं रहा कि कोटनीस की स्मृति को सामने रखकर यह भारत
के प्रति ही सद्भाव-भरा प्रसन्न दृष्टिपात है . चीन व भारत-दोनों देशों में
जरुर ही ऐसे बहुत-से आदमी हैं जिनका जीवन-संगीत सुनने को मिले, तो शत्रुता का
नाश हो सकता है . लेकिन उन्हें हम लोग सामने नहीं ला पाते हैं--उनकी बातें
सुनने के लिए हम लोगों के कान ही नहीं है . इसीलिए राजनीति के क्षेत्र में
केवल ताकत के नशे में चूर मुर्गों की लड़ाई चलती रहती है--स्कार्थूलार्क तब
अगाध नीले शून्य में पता नहीं कहाँ खो जाता है कि उसका गाना ही नहीं सुनाई
पड़ता है . दस तारीख को सबेरे हम लोग सिजियाचुआंग अस्पताल में ऐक्यूपंक्चर
एनेस्थेशिया देखने जाने वाले थे . ऐक्यूपंक्चर चिकित्सा के सम्बन्ध में
वर्तमान चीन की रुप-रेखा समझने के लिए ही दो-एक बातें यहाँ बताना जरुरी
है, ऐक्यू-पंक्चर देखते सिर्फ भारतीय डेलिगेशन ही जाने वाला था, दूसरे सब
पेकिंग लौट गये . श्री नारायणन् व उनके दल-बदल को कोई दूसरा काम था, इस
वजह से वे लोग रह नहीं सके . जाने से पहले मेरी रुई अली से मुलाकात हुई
व कुछ देर के लिए बातें भी हुईं . मैंने उनसे पूछा, कल की भोज-सभा में
रिचर्ड फ्राई ने कहा था कि पिछले दस बरसों में ऐसी भोज-सभा नहीं हुई थी,
न ऐसा आनन्द मनाया था . इसका मतलब क्या है ? मैं सोच रही थी कि शायद अनाज
की कमी थी--नहीं तो इतने दिनों तक खाया क्यों नहीं ? रुई अली ने तब मुझे
आजकल निन्दित `गैंग  फ फोर' के बारे में बताया--कल्चरल रेवोल्यूशन के समय
वे जिस तरह से लोहे का डंडा घुमा कर दबाने के काम में उतरे थे उससे देश भर
में एक डर का माहौल पैदा हो गया था . तब क्या भला जी खोल कर कोई हँसी-मजाक,
गप-शप आदि कर सकता था, या कुछ बोल सकता था, ? जैसे एक आतंक का बोल-बाला था
. वृद्ध मा-हाईते से उन लोगों ने बाकायदा प्लॉम्बिंग करवाया था . मैंने रुई
अली से कहा--यहाँ जो बातें हो रही हैं उनमें से अधिकाँश ही मैं समझ नहीं पा
रही हूँ . इसीलिए आप से मुझे बहुत-सी बातें सुनना जरुरी है . उन्होंने कहा,
`समझ भी नहीं सकोगी . उसे हम लोग `चिल्गिश' कहते हैं .' मैं समझ नहीं पायी
कि वे किस भाषा में बात कर रहे थे . क्योंकि भाषा समझने में मुझे दिक्त नहीं
हो रही थी, दुभाषिया सब सुन्दर अनुनाद किया करते थे . उसे `चिंग्लिंश' नहीं
कहा जा सकता है . पर मैं जो समझ नहीं पा रही थी वे थे कुछ तथ्य . एक बार वे
लोग कल्चरल रेवोल्यूशन की सराहना कर रहे थे--उसी की बदौलत बहुत उन्नति हुई,
ऐसा कह रहे थे--फिर उस समय जो लोग अगुआ थे उनकी निन्दा भी कर रहे थे . यही
सब बात रुई अली से सुनने की मेरी इच्छा थी . कारण, उनकी कविता की भाषा में
बहुत सारे `पॉलिटिकल जागरण' या `बोली' थी, तो भी भाषा साफ थी . साधारण ढंग
से बात करते समय वे बढ़ा समझा कर भी कह सकते थे मैंने उनसे चिरौरी करते हुए
कहा कि मैं कम-से-कम ३-४ घंटे उनके साथ बितमें चाहती हूँ . उन्होंने कहा,
`अच्छी बात है, इसमें भला क्या कठिनाई है . तुम किसी भी समय चली आना . होटल
पेकिंग से मेरा मकान दस एक कदम पर है . लेकिन मैं समझ रही थी कि वह मौका
नहीं आयेगा . मैं जो चाहती हूँ वह विशेष जरुरी है, मुझे जो सभी को बताना
होगा, मैं लेखिका जो हूँ, इस सच्चाई की मेरे साथी सब कोई खास परवाह नहीं
कर रहे थे . उन्हें यह मालूम भी नहीं था . सबेरे नौ बजे नाश्ता करके हम
लोग अस्पताल के लिए रवाना हुए . उस समय से हम लोगों को गाड़ियों का नम्बर
दिया गया था . सभी को अपनी-अपनी गाड़ी का नम्बर देखकर चढ़ना था, चढ़ते समय
अव्यवस्था होने की कोई सम्भावना नहीं रही . हर गाड़ी में दो-दो आदमियों
को और एक दुभाषिये को भी चढ़ना था . उस समय हम लोगों के साथ होपेई प्रदेश
के गण्यमान्य व्यक्तियों के अलावा भी चले जा रहे थे पेकिंग रेडियो के कुछेक
विशिष्ट कर्मचारी व औजार लेकर वैन टेलीविजन यूनिट--और कुछेक कैमरामैन . यहाँ
तक कि एक `फर्स्ट एड' का दल भी . दिनेश ने इस ओर मेरा ध्यान आकर्षित किया
था, `देख रही हैं, कितने लोग हम लोगों के साथ चल रहे हैं--हम लोगों को एक
विशेष मर्यादा दे रहे हैं--राष्ट्रीय मर्यादा--मर्यादा के सम्बन्ध में
बहुत सचेत हैं हमलोग .' इसलिए हर समय यह याद नहीं रहता है कि मर्यादा दे
रहे हैं तो किसे, व्यक्ति विशेष को या उसके काम को, किसी गुट को या देश को
. मैं सन्देह रहित थी कि उस समय वे लोग भारतवर्ष को अर्थात् भारत के लोगों
को सम्मान दिखा रहे थे--भारत के सौहार्द-कामी थे, इसीलिए .
