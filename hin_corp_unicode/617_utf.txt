<ळिटेरटुरे><ऐस्सय्स्><ढिन्कर् ष्.श्.><उड्ह् आउर् खविट><१९८७><णटिओनल् फुब् (शहिट्यमुक्हि)><णेत् ढेल्हि><१४३-१४७><१९८०><ढिन्कर् ष्.,  आउर् खविट, ऐस्>

+ कविता और युद्ध का संबंध लगभग वेसा ही माना जा सकता है, जैसा कविता और राष्ट्रीयता
का संबंध. युद्ध और राष्ट्रीयता, दोनों हीन भावनाओं के प्रतिक हैं,मगर दोनों की
जड़ें जीवन में काफी दूर तक गड़ी हुई हैं. वैयक्तिक चिंतन युद्ध के विरूध जाता है,
किन्तु समूह जब युद्ध में ग्रस्त हो जाता है, तब समूह का ही चिंतन प्रधान,व्यक्ति
का चिंतन गौण हो जाता है. राष्ट्रीयता का भी यही हाल है. लेखक, कवि और दार्शनिक
राष्ट्रीयता की सीमा को देखते हैं किंतु राजनीति उसी को संपूर्ण सत्य समझती है.
अभी संसार में ऐसी कोई भी सरकार नहीं है, जो अंतर्राष्ट्रीयता के विकास के लिए अपने
राष्ट्रीय हितों का बलिदान करने को तैयार हो. प्रत्येक राष्ट्र अंतर्राष्ट्रीयता का
समर्थन वहीं तक करता है, जहां तक वह उसके अपने हित के
अनुकूल हो.
युद्ध जीवन की एक स्थिति है और जैसे कविता जीवन की अन्य स्थितियों को समझने
के लिए उन्हें अपना विषय बनाती है, वैसे ही युद्ध की स्थिति भी कविता का विषय है.
किंतु यह सत्य है कि युद्ध के प्रसगं में नयी कविता पुरानी कविता से भिन्न हो गयी
है. पुरानी कविता में युद्ध के लिए उत्साह था. नयी कविता में उसके लिए व्यथा और
विषाद हैं, द्विधा और द्वंद्ध है, विरक्ति और विलाप है. पुराने जमाने में युद्ध
की अच्छी कविता वह समझी जाती थी, जो युद्ध का समर्थन करती थी. अब युद्ध की
अच्छी कविता वह है, जो युद्धों का विरोध करती है, उसके प्रति वितृष्णा उत्पन्न करती
है. पुरानी कविता आवेग-प्रधान थी. नयी कविता चिंतन-प्रधान है. और यह बात
प्रत्यक्ष है कि क्रोध बिना सोचे-समझे किया जाता है. सोचने-विचारने से क्रोध की
आग मंद पड़ जाती है. लेकिन युद्ध वह तूफान है, जो चिंतन के चिराग को गुल
कर देता है. अतएव प्रश्न यह बन जाता है कि युद्ध छिड़ जाने पर हम क्या करें ?
क्या हम तटस्थ हो जायं या युद्ध का विरोध करें अथवा बंदूकें उठाकर मैदान की
ओर दौड़ें और कलम उठाकर उन आवेगों को बढ़ावा दें, जो अंध-वीरता के आवेग हैं,
जिन आवेगों के सामने विजय और विनाश को छोड़कर कोई और विकल्प नहीं है ?
पुरानी कविता उस अड़िग मनुष्य की कविता थी, जो चिंतन कम, कार्य अधीक करता था.
नयी कविता उस मनुष्य की कविता है, जो ज्ञानधिक्य से पीड़ित होने के कारण कर्म के
विषय में शंकाग्रस्त है. पुरानी कविता के वीरनायक श्री राम थे, जिन्हें शंबूक-वध के
समय भी दुविधा नहीं हुई, श्री कृष्ण थे, जिन्हें अपनी प्रतिज्ञा तोड़कर भीष्म
पितामह पर टूट पड़ने में किसी प्रकार का संकोच नहीं हुआ. नयी कविता का नायक
हैमलेट है, जो आत्मरक्षा का उपाय नहीं खोजकर केवल इस विचिकित्सा में पड़ा रहता है
कि `होने और नहीं होने' में कौन-सा विकल्प ठीक है, कर्म और अकर्म में कौन-सा सही
और कौन-सा गलत मार्ग है.
किंतु नयी कविता का स्वर है, 'आशा करने से बाज आओ, क्योंकि आशा गलत चीज की आशा
होगी. प्रेम करने से बाज आओ, क्योंकि प्रेम गलत चीज के लिए प्रेम होगा.' इलियट की
चेतावनियों में एक चेतावनी यह भी जोड़ी जा सकती है कि 'युद्ध करने से बाज आओ, क्योंकि
युद्ध गलत बातों के लिए युद्ध होगा.' और अन्त में सभी युद्ध सचमुच ही, गलत बातों के
लिए युद्ध सिद्ध होते हैं.
किंतु, हैमलेटवादी दृष्टिकोण की प्रधानता होते हुए भी युद्ध रुकता नहीं दिखायी
देता. उलटे, यह बात दिनोंदिन अधिक प्रत्यक्ष होती जाती है कि हैमलेट जहां भी जन्म
लेते हैं, बर्बाद होने को जन्म लेते हैं. हैमलेटों की ईमानदारी का आदर केवल कवि करते
हैं, दार्शनिक और कलाकार करते हैं. किंतु कर्मवादी राजनीतिज्ञ, जो संसार के
संचालक और सूत्रधार हैं, हेमलेट की पहले भी अवहेलना करते थे और आज भी अवहेलना करते
हैं. और युद्ध, आदि से अंत तक, राजनीति है. जब राजनीति श्वेत वस्त्रों में होती
है, हम उसे शांती कहते हैं. जब उसके कपड़े लाल रंग में रंग जाते हैं, तब वही राजनीति
युद्ध बन जाती है. प्रश्न यह नहीं है कि युद्ध दुष्कर्म है या नहीं. प्रश्न यह है
कि उसके अभिशापों से बचा कैसे जाय.
केवल ऊंची बातें बोलने से युद्ध नहीं रुकेगा, क्योंकि आदमी ऊंची बातों को अमल में
लाने से लाचार है. विशेषत: अहिंसा की साधना व्यक्ति के लिए सुकर, समूह के लिए
अत्यंत दु:साध्य है. और जब भी हम व्यक्ति के धर्म को समाज का धर्म बनायेंगे,
नतीजा वही निकलेगा, जो भारतवर्ष में बार-बार दिखायी पड़ा है. भारत का पतन इसलिए
नहीं हुआ था कि यह देश पापियों का देश था. पतन उसका इसलिए हुआ कि सभ्यता उसने
जरूरत से ज्यादा सीख ली थी.
बहुत ऊंचे आदर्श व्यक्ति को तो ऊंचा उठा ले जाते हैं, मगर वे राष्ट्रों का विनाश कर
डालते हैं. भारत शांति की आराधना करे, इससे किसी का भी विरोध नहीं हो सकता.
व्यावहारिक कठिनाई केवल यह है कि ऋषि ने अगर यज्ञवेदी पर काफी बंदूकें जमा नहीं
की हैं, तो उसका शांति-यज्ञ भी पूरा नहीं होगा.
युद्ध से डरने वाले लोग शांति-स्थापना में हमेशा असमर्थ रहे हैं. शांति की रक्षा
आज भी वे ही लोग कर रहे हैं और आगे भी वे ही लोग करेंगे, जो युद्ध से नहीं डरते, मगर
युद्ध रोकने को तैयार हैं. आदर्श मनुष्य की सबसे समीचीन कल्पना यह है कि उसे शरीर
से बर्बर और मन से साधु होना चाहिए. लेकिन शांति-स्थापना में जितनी बाधा बर्बरों
की असाधुता से पड़ी है, साधुओं की निर्वीर्यता उससे कम गुनहगार नहीं है.
विशेषत: जिन देशों की जनसंख्या बहुत बड़ी है, उन्हें सामरिक दृष्टि से भी बलवान
होना चाहिए. नहीं तो उनकी कमजोरी ही विश्वयुद्ध का सबसे बड़ा कारण बन जायगी.
चिड़ियों की लाशों पर केवल कौवे ही भीड़ लगाते हैं. बड़े-बड़े गिद्ध तो तभी उतरते
हैं, जब उन्हें किसी बड़े जानवर की लाश दिखायी देती है.
युद्ध की कविता केवल युद्ध के ही समय नहीं लिखी जाती है. वह तब भी लिखी जाती है और
लिखी जानी चाहिए, जब युद्ध शुरू नहीं होते हैं और उस समय भी जब युद्ध खत्म हो जाते
हैं. और जैसे युद्ध में जीत उसकी होती है, जो पहले से ही उसके लिए तैयार रहता है, उसी
प्रकार संसार में मान के साथ केवल वे जातियां जीती हैं, जिनका जीवन-दर्शन युद्ध पर
आधारित है, संर्घष की वास्तविकता से एकाकार है. सर मोहम्मद इकबाल कविता को
व्यइतत्व की अभिव्यइत मानते थे, किंतु व्यइतत्व से उनका तात्पर्य संघर्ष और
तनाव से था. इकबाल के अनुसार व्यइतत्व उसका बनता है, जो दुरवस्थाओं से संघर्ष कर रहा
है, जो तनाव की स्थिति में रहकर अपना विकास खोज रहा है. जो बातें व्यइतत्व के
विकास में सहायता पहुंचाती हैं, उन्हें इकबाल कला के लिए भी उपयोगी समझते थे. और
जिन बातों से मनुष्य का व्यइतत्व शिथिल होता है, उन्हें इकबाल कला के लिए भी वर्जित बताते थे.
हाफिज की गजलों की उपमा उन्होंने उन गुलाबों से दी थी, जिनके भीतर सांप छिपे हुए हैं.
इकबाल के उद्गारों से यह शिक्षा मजे में निकाली जा सकती है कि मानवता को ऊंचा उठाने
वाली प्रत्येक कविता युद्ध की ही कविता होती है, क्योंकि वह संघर्ष को प्रेरित करती
है, तनाव की स्थिति को मजबूत बनाती है और इस संघर्ष और तनाव का कहीं भी अंत नहीं
है. मंजिलों के आगे नयी मंजिलें मौजूद हैं और आदमी को हमेशा अपने से ऊपर उठने का
प्रयास करते ही जाना है.
संसार अभी भी उन कविताओं के पूरे प्रभाव में है, जिन्हें हम युद्ध-काव्य कह सकते
हैं. रामायण युद्ध की कविता है. महाभारत युद्ध का काव्य है. होमर युद्ध के कवि हैं.
शेक्सपियर युद्ध की प्रेरणाओं से पूर्ण हैं. मनुष्य के मन के भीतर युद्ध को
गौरवपूर्ण भाव के रूप में प्रतिष्ठित करने का सारा कार्य कवियों ने किया है और आज
इस भाव को गौरवहीन बनाने की दिशा में भी वे ही सबसे अधिक सचेष्ट हैं. किंतु युद्ध
की गरीमा का चाहे जितना भी हरण किया जाय, युद्ध अचानक फूट पड़ता है और तब बहुत-से
ऐसे कवि भी युद्ध की कविता लिखने लगते हैं, जो सच्चे मन से युद्धों के विरूद्ध हैं.
शातिं का प्रचार तभी तक संभव है, जब तक युद्ध नहीं छीड़ा हो. जब युद्ध छिड़ जाता है,
तब फिर लड़ना छोड़कर कोई और मार्ग शेष नहीं रह जाता.
युद्ध के दर्पपूर्ण आवेगों से मनुष्य का जितना परिचय है, उसका उतना ही पुराना परिचय
युद्ध की करूणा के भी साथ है. जिन कारणों से हम युद्ध का गौरव हरण करना चाहते हैं,
वे कारण कदाचित् व्यास जी को भी दिखायी पड़े थे. युद्ध के ठीक पहले अर्जुन की और
युद्ध के बाद युधिष्ठिर की जो मनोदशा हुई थी, वह आधुनिक चिंतकों की मनोदशा से
मिलती-जुलती है. किंतु व्यास ने अर्जुन का समाधान भगवान श्री कृष्ण से तथा
युधिष्ठिर का समाधान भीष्म से करवा दिया अर्थात अपने इस मत को उन्होंने दो-दो बार
रेखांकित किया कि अन्याय के प्रतिकार के लिए अगर खड़ग छोड़कर और कोई विकल्प नहीं
हो, तो वैसी अवस्था में खड़ग उठाना धर्म तथा नहीं उठाना अधर्म है.
वास्तविक युद्ध-काव्य और कोरे प्रचार-काव्य के बीच हमें भेद करना चाहिए, गरचे यह
विभाजन ज्यादातर गुण नहीं, परिमाण को ही लेकर किया जा सकता है. जैसे शैली की नवीनता
और उसका तकनीकी सौंदर्य अन्य कविताओं की श्रेष्ठता के लक्षण माने जाते हैं. उसी
प्रकार युद्ध काव्य की भी श्रेष्ठता उसकी शैली में परखी जाती है. वास्तविक
युद्ध-काव्य वह है, जो भाव और शैली, दोनों से लोगों के बिच अंसतोष पैदा करता है,
उनके भीतर अन्याय के विरोध की भावना जगाता है और उन्हें विपत्तियां झेलने को तैयार
करता है. किंतु युद्ध के समय जो ढेर-की-ढेर अखबारी कविताएं लिखी जाती हैं, वे एक
दृष्टि से तो प्रचार-~साहित्य हैं, किंतु एक दूसरी दृष्टि से वे एक प्रकार की
मनोवैज्ञानिक ग्रंथि से उत्पन्न होती हैं. अंधेरे और सुनसान रास्ते में चलने वाले
मुसाफिर जो जब भय लगता है, वह जोर-जोर से गाने लगता है, इसी प्रकार जनता जब किसी
युद्ध से भय मानती है, तब वह गाने और सुनने के लिए उग्र-उन्मादक कविताओं की मांग
करती है. यह भी ध्यान देने की बात है कि जिस युद्ध से जितना ही अधिक आतंक फैलता है,
उसे लेकर उतनी ही अधिक कविताएं लिखी जाती हैं. लिखी जाती हैं. मनोवैज्ञानिक ग्रंथि
का एक स्वरूप यह भी है कि युद्ध के समय हमारे अंतर्मन में यह ग्लानि समाई रहती है
कि हम सुरक्षित इसलिए हैं कि हमारी रक्षा करने को और लोग मोर्चे पर खतरे झेल रहे
हैं, अपनी जान और जिस्म की कुर्बानी दे रहे हैं. अपने अंतर्मन की इस अपराध-भावना को
छिपाने के लिए भी हम देशभइत का बहाना बनाकर युद्ध की कविता रचते अथवा जोर-जोर से
उसका पाठ करते हैं. युवकों को मृत्यु के मुख में झोंककर खुद आराम करने में जो एक
मनोवैज्ञानिक ग्लानि और द्वेश है, उसे छिपाने अथवा उससे पलायन करने के काम में
देशभक्तिपूर्ण कविताएं जनता को सहायता पहुंचाती हैं. एक यह भी कारण है कि युद्ध के
समय युद्ध-प्रचार की कविताएं जितनी लोकप्रिय रहती हैं, उतनी लोकप्रिय वे युद्ध के बाद
नहीं रह पातीं.
किंतु युद्ध की सारी कविताएं केवल लोकप्रिय ही हों, यह कोई आवश्यक बात नहीं है. वे
अलोकप्रिय भी हो सकती हैं और जो कविताएं अलोकप्रिय होती हैं, वे ही दीर्घायु भी होती
हैं. युद्ध का जो वक्तव्य सार्वजनिक मंचों से आता है, वह उसका असली वक्तव्य नहीं
हे. युद्ध का असली वक्तव्य वह है, जिसे नीरवता में केवल हमारी आत्मा सुना करती है.
युद्ध ऐसा विषय नहीं है, जिसका बखान केवल ढोल पीटकर कर दिया जाय. उसके साथ अनंत
परिवारों की वेदना बंधी होती है, उसके साथ सभ्यता का भविष्य संबद्ध होता है, उसके
साथ जीवन-मरण की ऐसी अनेक गुत्थियां लिपटी होती हैं, जिन्हें सुलझाने के काम में
चिंतकों दार्शनिकों और राजनीति के बड़े-बड़े पंडितों को बार-बार पराजय स्वीकार करनी
पड़ी है. युद्ध राष्ट्रीय भावनाओं का विस्फोट है, मगर वह मानवीय समस्या का भी सबसे
ज्वलंत, सबसे दु:खदायी स्वरूप है. युद्ध में मनुष्यों को क्या-क्या नहीं सहना पड़ता
है ? मेरा खयाल है, कविगण यदि अपने को कम, मनुष्य को कुछ अधिक देखने की कोशिश करें
तो वे युद्ध की बहुत अच्छी कविताएं लिख सकते हैं.
युद्ध-काव्य को मैं एक सामाजिक कर्तव्य मानता हूँ, जैसे राष्ट्रीय काव्य सामाजिक
कर्तव्य है. किंतु यहां यह भी याद रखने की बात है कि कवि साधारण सैनिक नहीं होता.
हम विशेष प्रकार के सिपाही हैं. हम जिससे लड़ते हैं, अपने ह्रदय की आधी सहानुभूति
उस दुश्मन के लिए भी सुरक्षित रखते हैं. हम जिस पर वार करते हैं, उसके घाव के लिए
मरहम तैयार करना भी हमारा ही काम है. युद्ध की श्रेष्ठ कविताएं वे नहीं हैं, जो
युद्ध-विशेष के साथ समाप्त हो जाती हैं. कविता राष्ट्रीय होकर भी राष्ट्रीयता का
अतिक्रमण करती हैं, धार्मिक होकर भी सांप्रदायिकता के पार पहुंचती है. युद्ध की भी
श्रेष्ठ कविताएं वे हैं, जो युद्धकाव्य होने पर भी युद्ध का अतिक्रमण करती हैं,
जो एक देश में जन्म लेकर अनेक देशों का स्पर्श करती हैं, जो एक शताब्दी में पैदा
होकर अनेक शताब्दियों की यात्रा करती हैं.
