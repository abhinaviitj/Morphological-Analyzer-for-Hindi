<ळिटेरटुरे><श्होर्ट् श्टोर्य्><एर्म श्रिकन्ट्><आलग्><१९८५><अनि फ्रकस्हन् (ठ्हन्ड्)><णेत् ढेल्हि><२४ - ३०><२०४०><एर्म श्., आलग्, श्श्>

उसका अफसर उसकी अपेक्षा कर बगल से निकल गया. उसने अड़ोस-पड़ोस में देखा-
यह जानने के इरादे से कि और किसी ने तो यह नहीं देखा.
सब लोग मेज पर सिर झुकाए अपने काम में या अपने भीतरी हिसाब में मशगूल थे.
उसने राहत की साँस ली.
उसने भी औरों की तरह सिर झुका लिया और काम में लग जाने का स्वाँग किया.
मगर यह स्वाँग अपने-आपके साथ था जो अधिक देर चला नहीं. ट्रे में रखी
फाइलें जीभ लपलपाती-सी नजर आई. अगर वह उनकी ओर बढ़ा तो वह उसे चाट
जाएँगी.
वह अपनी जगह से उठा और उसके पैर पेशाबघर की ओर मुड़ गए. हालाँकि पेशाब
उसे महसूस हो नहीं रहा था. पेशाबघर में खड़े-खड़े उसने पेशाब करने का
प्रयत्न किया और रुक-रुककर गिरती हुई पतली-~सी धार को देखता रहा. फिर यह
सिलसिला भी चुक गया.
"यही एक जगह है जहाँ मुझे मुक्ति मिलती है." पतलून के बटन बन्द करता हुआ
वह बुदबुदाया. उसे अपने स्कूल के दिनों की याद आई जब दिमाग पर जोर पड़ते
ही वह मास्टर साहब से अँगुली दिखाकर पेशाब की छुट्टी माँग लिया करता था
और पेशाबघर में आकर बडी देर तक पेशाब करने का नाटक किया करता था. मजे की
बात यह है कि सब-कुछ खत्म हो जाता है, यह पेशाब करने का सिलसिला कभी खत्म
नहीं होता.
हाथ में जरा-सा पानी लेकर हाथ धोते और रूमाल से हाथ पोंछते हुए उसने
देखा--खिड़की के बाहर सामने की इमारत की मुँडेर पर सफेद रंग की एक बिल्ली
अपना बदन सुखा रही थी. वह पहले अपना शरीर सिकोड़ पैरों-पैरों चलती थी फिर
अपना शरीर फुलाती थी. ज्यों-ज्यों शरीर फूलता था, अकड़ी ऊपर उठी दुम ढीली
होकर नीचे गिरती जाती थी. यह बदन नहीं सुखा रही है, पेशाबघर से निकलता
हुआ वह बुदबुदाया, बिल्ले को लुभाने का रिहर्सल कर रही है. हरामजादी !
अपनी जगह पर वह चोर की तरह आकर बैठ गया. मगर किसी ने उस पर गौर नहीं
किया. उसके बिल्कुल समीप बैठा हुआ सहयोगी धुआँ उड़ा रहा था और उसके दूसरी
तरफ स्टेनो लड़की अब भी टाइप किए जा रही है. वह बार बार शार्टहैंड बुक
में लिये अपने नोट्स पर झुक रही थी. मगर उसके चेहरे पर तनाव कहीं नहीं
था. नौकरी पर आने के पहले ही ऐसी लड़कियां उस्ताद हो जाती हैं. वह उसकी
छातियों पर गौर कर रहा था जो भारी और ढली हुई थी. वह हर आदमी के साथ जा
सकती थी. कभी कोई उसे अपने स्कूटर पर बिठा ले जाता, कभी वह किसी के साथ
टैक्सी पर दिखाई पड़ती. अफसर के, जिसे उसको छोड़कर सब लोग साहब कहते, लिए
तो वह सब्जी की तरह थी. और दर-~असल वह थी भी सब्बी, एकदम बासी. अच्छा हुआ
मैंने उसे कभी लिफ्ट नहीं दी. टाइप करते हुए उसकी छातियां-की बोर्ड पर
गिरने पड़ने लगती है. चाहे तो वह अपनी अँगुलियों के बजाय अपनी छातियों से
टाइप कर सकती है. वह अपने खयाल पर मुस्कराया और मन-ही-मन एक बार फिर
दुहराया, अच्छा हुआ जो मैं उसके साथ कभी नहीं गया, सिर्फ एक बार को छोड़,
जब सबके चले जाने पर भी काम का बहाना कर मैं रुक गया था. लड़की तब भी
टाइप किए जा रही थी. जब सारे कागज टाइप हो गए तब वह उठी और उसे काम पर
लगा देख कुछ हैरानी के साथ उसके नजदीक आकर खड़ी हो गई.
"अभी खत्म नहीं हुआ?"
"हुआ नहीं. पर अब चलूँगा. सारा बोझ मुझ पर डाल दिया जाता है." उसने
गुस्से और ग्लानि का नाटक रचते हुए कहा, "हमेशा लायक आदमी मारा जाता है.
नालायकों का बोझ भी उसे ढोना पड़ता है." ऐसा कहकर उसने आसपास की खाली
कुर्सियों को हिकारत की नजर से देखा, जिन पर, उसकी राय में, आदमी नहीं
मेंढक बैठते थे.
उसके बाद यह जानने के लिए कि इसका लड़की पर क्या असर हुआ, उसने उसकी
आँखों में झाँका. मगर लड़की पहले की ही तरह निर्लिप्त थी. बोदी है. उसने
मन-ही-मन सोचा. इस पर बात देर से कारगर होती है.
उसके साथ बाहर आते हुए वह सारा समय टेड़ी-मेढ़ी भाषा में अपने सहयोगियों
की इस तरह बुराई करता रहा कि यह भी साबित हो जाए कि उसके साथी नालायक हैं
और यह भी कि वे उसकी काबलियत से जलते हैं और यह भी पचड़ों में पड़ता नहीं
है-यह तो वह उसे यों ही बताए दे रहा है. उसने यह पता करने की कोशिश नहीं
की कि उसकी बातों का एक बार लड़की पर क्या असर हुआ, क्योंकि उसे भय हुआ
कि अगर लड़की फिर निर्लिप्त दिखी तो वह हताश हो जाएगा.
सड़क पर पहुँचते-पहुंॅचते जब उनके काम की निन्दा चुक गयी तब वह क्षण-भर
चुप हो गया. मगर तुरन्त यह अनुभव कर कि ऐसे मौकों पर चुप होना बने-बनाये
खेल को बिगाड़ना होता है, उसने यह सिलसिला फिर पकड़ लिया. इस बार उसने
दूसरी तरकीब आजमायी.
उसने इशारों में कहना चाहा कि वे सब लूट-पाट के लोग हैं और अगर वह उनसे
बचकर नहीं रही तो वे सब मिलकर उसकी धज्जियाँ उड़ा देंगे.
"मुश्किल यह है कि सारा वक्त गिरे हुए लोगों से घिरा होना है. हर आदमी की
निगाह में पाप है." उसने अपने वाक्-प्रवाह पर खुश होते हुए कहा, "हर आदमी
दूसरे आदमी से सौदा करना चाहता है. औरतों की और भी मुश्किल है." वह अपनी
बात पर आ रहा था. मगर एक तो भीड़ थी, दूसरे उसे अचानक सुनाई पड़ा, "पटा
ले, पटा ले." उसने चौंककर पीछे देखा. जब कोई पकड़ नहीं आया तब वह अपने
वहम पर शर्मिन्दा हुआ और अपना आत्मविश्वास फिर से इकट्ठा करने लगा. मगर
दो कदम आगे बढ़ते ही फिर आवाज सुनाई दी- इस बार बगल से-"पटा ले, पटा
ले,." जरूर कोई शरारत कर रहा है, दफ्तर का ही कोई होना चाहिए.
उसने शक्तिशाली व्यक्ति की तरह, चारों तरफ निगाह फिरायी. मगर कोई नहीं
मिला. अपराध के भाग जाने से उसे अपनी शक्ति का अहसास हुआ. मगर जब तक वह
अपने बलशाली होने के अनुभव को पक्का करे तब तक फिर पड़ोस से ही उसे
सुनायी पड़ा, "पटा ले पटा ले." उसकी पकड़ ढीली पड़ गई और अचानक बिना कुछ
सोचे हुए लड़की को पीछे छोड़, वह बगल से गुजरते हुए रेले में समा गया.
भीड़ में खोते हुए एक बार उसने लड़की की तरफ देखा. वह जरूर उसे ढूँढ रही
होगी. मगर ऐसा कुछ भी नहीं था. वह उसी तरह चली जा रही थी.
"आदमी से अधिक टुच्चा कोई नहीं." उसे फिर एक नया खयाल मिला. "कोई किसी को
किसी के साथ नहीं देख सकता. कम-से-कम मुझ में यह बात तो नहीं." उसे
सन्तोष हुआ कि वह औरों से अलग है. और सड़क पर गुजरते हुए जोड़ों को देखते
हुए उसने प्रसन्नता का अनुभव किया.
दूसरे दिन दफ्तर आकर सोचा, मुझे लड़की से माफी माँगनी चाहिए. फिर वह
इन्तजार करता रहा कि लड़की उससे शिकायत करेगी, तब वह माफी माँगेगा. उसने
सोचा, वह उससे कहेगी, आप तो कल चले ही गये. मगर लड़की हर दिन की तरह टाइप
में लगी रही और हमेशा की तरह उसके चेहरे पर कोई तनाव न था.
उसकी तनावहीन मुखाकृति को देखता-देखता वह झुँझलाया.
"बोदी !" और उसे लगा वह भटक गया था. दरअसल वह बेवकूफ और बदशक्ल है. उसे
अपनी वजनी और झुकी हुई छातियों से टाइप करना चाहिए.
टाइप की आवाज बन्द हो गई थी और उसने देखा, स्टेनो लड़की लंच करने उठकर
चली गई थी. अफसर एक बार फिर उसकी मेज से गुजरा और एक बार फिर उसने उसे
उपेक्षा की नजर से देखा.
"मिस्टर गोयल, आज लंच पर नहीं जा रहे हैं ?" यह वाक्य हफ्ते में पाँच दिन
उसे सुनना पड़ता है. वह जानता था उसे चिढाने के लिए ही यह सवाल किया जाता
है.
और इसके पहले कि वह इसका जवाब दे, उसकी ओर के उत्तर की शक्ल में एक और
फब्ती कस दी जाती, "मिस्टर गोयल हफ्ते में एक दिन लंच करते हैं-कोई
ऐसी-वैसी जगह नहीं, `मेडोना' में."
"और बाकी दिन ?"
"बाकी दिन फाका कर `मैडोना' का जुरमाना चुकाते हैं."
ठहाके में उसे उड़ा दिया जाता था. मगर यह सच था कि हफ्ते में एक दिन वह
`मैडोना' में लंच करता था. और यह भी सच था कि बाकी दिन वह दोपहर का भोजन
नहीं करता था.
दफ्तर की मेज पर बैठकर सूखी हुई चपाती और सूखे हुए आलू गले उतारने में
उसे भुक्खड़पन नजर आता था. मगर उससे भी घटिया लगता था, नुक्कड़ पर खड़े
हो छोले-कुलचे खाना. नुक्कड़ की भीड़ उसे मक्खियों की तरह लगती थी.
पहले वह सोचा करता था कि लोगों की फबतियों का करारा जवाब दे. मगर फिर वह
इस नतीजे पहुँचा कि ओछों के मुंह नहीं लगना चाहिए. इसलिए अब जब उससे यह
सवाल किया जाता तो अपनी टाई से खेलने लगता या कॉलर मोड़ने लगता.
वक्त पड़ा हुआ था और खाली वक्त में सामने पड़ी हुई फाइलें पलटते हुए उसने
व्यस्त होने की कोशिश की. लंच के बाद, वह जानता था, कोई काम नहीं करता.
फाइलें इस मेज से उस मेज पर घूमती रहती हैं. सारा-का-सारा हॉल दबी जबान
या खुलकर गप्पें हाँकता है. ऐसे वक्त में, जब कोई काम न कर रहा हो, वह
काम में मशगूल नजर आता है. गप्पबाजी चुहल, पतंगे लड़ाने से उसे नफरत थी.
"छुट्टियों में इस साल कहाँ जा रहे हैं, मिस्टर गोयल ?"
उसने अभ्यस्त आँखों से देखा, उससे फिर सवाल किया जा रहा है.
"दार्जिलिंग या श्रीनगर ?" सवाल करने वाला मुस्कुराया.
"मिस्टर गोयल इस साल स्विट्जरलैंड जा रहे हैं. उम्मीद है लौटकर अकेले
नहीं आयेंगे."
"हो सकता है लौटकर ही न आएँ."
यह सही है. अगर उसका बस चले तो वह बाहर जाकर कभी वापस न आये वह धीरे-धीरे
इस नतीजे पर पहुँच गया था कि हिन्दु-~स्तान में लोग एक-दूसरे की जिन्दगी
में घुसते हैं, दखल देते हैं. मगर बाहर जाने का मंसूबा महज मंसूबा ही बना
हुआ था.
"मिस्टर गोयल के लिए स्विट्जरलैंड नहीं, इंगलैंड ठीक रहेगा. वहाँ लोग
अपने पड़ोसियों से बात नहीं करते. मिस्टर गोयल को भी अपने पड़ोसियों से
नफरत है."
जिस आदमी ने यह बात कही थी वह ठीक उसके सामने एक कुर्सी खींचकर बैठा हुआ
था. सिर झुकाये-झुकाये उसने अनुभव करना शुरू किया कि उसके सामने आकर एक
बैल बैठ गया है, जिसके मुँह से झाग निकल रहा है और अगर उसने रोका नहीं तो
वह अपने सींगों से उसे मार बैठेगा.
अफसर लंच से वापस आकर अपने कमरे में घुस गया था. स्टेनो लड़की के
टाइप का शोर कानों में पड़ने लगा था. अगर महफिल अभी बरखास्त नहीं हुई थी.
चाय मंगायी जा रही थी. या पकौड़ो का आर्डर दिया जा रहा था. वह `चतुर्थ
श्रेणी कर्मचारी कैन्टीन' की चाय नहीं पीता था, इसलिए चुप था.
"आपको साहब ने बुलाया है."
`साहब' शब्द उसके कानों में खटका. मगर वह उठा और अपने अफसर के कमरे में
गया.
"मिस्टर गोयल, तीन से सात फरवरी का प्रोग्राम तैयार कर भेज दीजिए, और
अपनी तैयारी भी कर लीजिए."
अफसर जब बाहर जाता था तो उसे उसके पी.ए. के बतौर जाना होता था. शुरू में
नई जगहें देखने में दिलचस्पी होती थी. बाद में यह खयाल कि वह किसी का
पी.ए. है, नौकर है, उसे परेशान करने लगा. अब अपने अफसर के साथ बाहर जाते
हुए, उसे कोफ्त होती थी. अगर दौरों के दौरान पी. ए. होने का कोई फायदा
था, तो केवल इतना कि अरदली उससे डरते थे, हालाँकि उसने उनके डर का कोई
फायदा कभी नहीं उठाया.
अफसर के कमरे से निकलकर वह सीधे पेशाबघर गया. खिड़की के बाहर उसने तलाश
करना चाहा-क्या उस बिल्ली को कोई बिल्ला मिल गया. मगर वहाँ धूप में बदन
सुखाती बिल्ली नहीं थी, बल्कि छत पर चारपाई बिछाकर शतरंज खेलते दो बूढ़े
थे.
मेज पर आकर वह अफसर के आदेश के मुताबिक पाँच दिन का कार्यक्रम बनाता रहा,
तमाम फाइलें निकालकर जरूरी कागजात नत्थी करता रहा. जब पाँच बज गये तब
उसने सारे कागज और नकलें चप-~रासी को दे दीं कि वह टाइपिस्ट को दे दे और
स्वयं उठ खड़ा हुआ.
और लोग अपना-अपना काम समाप्त कर बाहर जा चुके थे. वह इत्मीनान से चलता
हुआ बस-स्टैंड तक आया, वह वहाँ रुका नहीं, आगे निकल गया. इतनी लम्बी
`क्यू' में खड़ा होना उसके बसकी बात नहीं थी.
लोगों का यह खयाल था कि वह बस पर नहीं जाता टैक्सी, और आर-टैक्सी, नहीं
तो स्कूटर से कम बात नहीं करता.
बहुत दूर जाकर वह फिर लौटा. अँधेरा हो आया था और क्यू भी समाप्त हो चुकी
थी. सर्दी के कारण बसों में भीड़ कम हो चुकी थी.
बस-स्टॉप पर खड़े होकर उसने एक बार इधर-उधर देखा. जब कोई दिखा नहीं तब वह
सामने से आती हुई बस पर चोर की तरह चढ़ गया. आधी से भी अधिक सीटें खाली
थीं. मगर वह खाली सीट पर अकेले नहीं बैठना चाहता था. सारे दिन की घबराहट
अचानक अस्थमा की तरह उभर रही थी. वह आगे बढ़कर आगे की सीट पर बैठ गया,
जहाँ एक अपने में तन्मय स्त्री बैठी हुई थी.
उस स्त्री के करीब बैठकर उसने कुछ उष्णता और तसल्ली का अनु-~भव किया.
थोड़ी देर में वह उससे और सट गया और उसका जिस्म स्त्री के जिस्म को छूने
लगा. स्त्री के शरीर की गंध उसके दिमाग में समाने लगी. जब कई स्टाप पार
कर बस एक जगह रूकी और स्त्री उतर गई तब उसे अपने बगल की जगह भयानक खाली
लगी.
वह अँधेरे और कुहरे में गुजरती हुई स्त्री को देखता रहा. सर्दी बढ़ गई
थी. उसकी नाक और आँख में पानी था.
