<ःइन्डि ळिटेरटुरे><ठेद्ट् भोओक्><ंअहडेव्  ख फ्रस्हन्.><१९८९><ण्चेर्ट् (फ्रवल्-१)><णेत् ढेल्हि><५९-६५><१९८०><एर्म, ं-शन्स्क्टिटि ख फ्टस्हन्-ठ्द्ट्-औ> 

`दीर्घनिकाय' में मनुष्य के क्रमश: उन्नति और अवनति की ओर जाने के संबंध
में कहा हुआ यह वाक्य आज की स्थिति से विचित्र साम्य रखता है-"उन लोगों
में एक दूसरे के प्रति तीव्र क्रोध, तीव्र प्रतिहिंसा, तीव्र दुर्भावना
और तीव्रहिंसा का भाव उत्पन्न होगा. माता में पुत्र के प्रति, पुत्र में
माता के प्रति, भाई में बहन के प्रति, बहन में भाई के प्रति, भाई में भाई
के प्रति तीव्र क्रोध, तीव्र प्रतिहिंसा, तीव्र दुर्भावना और तीव्र हिंसा
का भाव उत्पन्न होगा; जैसे-मृंग को देखकर व्याघ्र में तीव्र क्रोध, तीव्र
प्रतिहिंसा, तीव्र दुर्भावना और तीव्र हिंसा का भाव उत्पन्न होता है. वे
एक दूसरे को मृग समझने लगेंगे. उनके हाथों में पैने शस्त्र होंगे. वे उन
तीक्ष्ण शस्त्रों से एक दूसरे को नष्ट करेंगे. तब उन सत्वों में कुछ सोचेंगे
`न मुझे औरों से काम न औरों को मुझसे काम, अत: चलकर घने तृण-वन-वृक्षों
में या नदी के दुर्गम तट पर या ऊँचे पर्वत पर वन के फल-फूल खाकर रह जाएँ."
फिर वे घने तृण-वक्षों में या नदी के दुर्गम तट पर या ऊँचे पर्वत पर वन
के फलफूल खाकर रहेंगे. एक सप्ताह वहाँ रहने के पश्चात् वे घने.  .  .
से निकल कर एक दूसरे का आलिंगन कर एक दूसरे के प्रति शुभ कामनाएँ प्रकट
करेंगे. (चकवति सिंहनाद सुत्त ३१३)उपर्युक्त कथन के प्रथम अंश की सत्यता तो
हमारे जीवन में साधारण हो गई है; परंतु दूसरे अंश की सत्यता का अनुभव करने
के लिए संभवत: हमें इससे कठिन अग्नि-परीक्षा पार करनी होगी.आज जब शस्त्रों
की झंझनाहट में जीवन का संगीत विलीन हो चुका है, विद्वेष की काली छाया में
विकास का पथ खोता जा रहा है, तब संस्कृति की चर्चा व्यंग्य जैसी लगे तो
आश्चर्य नहीं. परंतु जीवन के साधारण नियम में विश्वास रखनेवाला यह जानता
है कि सघन-से-सघन बादल भी आकाश बन जाने की क्षमता नहीं रखता, बज्रपात का
कठोर-से-कठोर शब्द भी स्थायी हो जाने की शक्ति नहीं रखता. जब मनुष्य का
आत्मघाती आवेश शांत हो जाएगा, तब जीवन के विकास के लिए सृजनशील तत्त्वों
की खोज में, सांस्कृतिक चेतना और उसकी अभिव्यक्ति के विविध रूप महत्वपूर्ण
सिद्ध होंगे.संस्कृति की विविध परिभाषाएँ संभव हो सकी हैं, क्योंकि वह विकास
का एक रूप नहीं, विभिन्न रूपों की ऐसी समन्वयात्मक समष्टि है, जिसमें एक
रूप स्वत: पूर्ण होकर भी अपनी सार्थकता के लिए दूसरे का सापेक्ष है. एक
व्यक्ति को पूर्णतया जानने के लिए जैसे उसके रूप, रंग, आकार, बोलचाल,
विचार, आचरण आदि से परिचित हो जाना आवश्यक हो जाता है, वैसे ही किसी जाति
की संस्कृति को मूलत: समझने के लिए उसके विकास की सभी दिशाओं का ज्ञान
अनिवार्य है. किसी मनुष्य-समूह के साहित्य, कला, दर्शन आदि के संचित ज्ञान
और भाव का ऐश्वर्य ही उसकी संस्कृति का परिचायक नहीं, उस समूह के प्रत्येक
व्यक्ति का साधारण शिष्टाचार भी उसका परिचय देने में समर्थ है.यह स्वाभाविक
भी है, क्योंकि संस्कृति जीवन के बाह्य और आंतरिक संस्कार का क्रम ही तो है
और इस दृष्टि से उसे जीवन को सब ओर से स्पर्श करना ही होगा. इसके अतिरिक्त
वह निर्माण ही नहीं, निर्मित तत्त्वों की खोज भी है. भौतिक तत्त्व में
मनुष्य प्राणितत्त्व को खोजता है, प्राणितत्व में मनस्तत्व को खोजता है और
मनस्तत्त्व में तर्क तथा नीति को खोज निकालता है, जो उसके जीवन को समष्टि में
सार्थकता और व्यापकता देते हैं. इस प्रकार विकास-पथ में मनुष्य का प्रत्येक
पग अपने आगे सृजन की निरंतरता और पीछे अथक अनवेषण छिपाए हुए है.साधारणत:
एक देश की संस्कृति अपनी बाह्य रूपरेखा में दूसरे देश की संस्कृति से भिन्न
जान पड़ती है. यह भिन्नता उनके देश-काल की विशेषता, बाह्य जीवन, उनकी विशेष
आवश्यकताएँ तथा उनकी पूर्ति के लिए प्राप्त विशेष साधन आदि पर निर्भर है;
आंतरिक प्रेरणाओं पर नहीं. बाहर की विभिन्नताओं को पार कर यदि हम मनुष्य की
संस्कार-चेतना की परीक्षा करें, तो दूर-दूर बसे मानव-समूहों में आश्चर्य
जनक साम्य मिलेगा. जीवन के विकास संबंधी प्रश्नों के सुलझाने की विधि में
अंतर है, परंतु उन प्रश्नों को जन्म देने वाली अंत: चेतना में अंतर नहीं.यह
प्रश्न स्वाभाविक है कि जब अनेक प्राचीन संस्कृतियाँ लुप्त हो चुकी हैं
और अनेक नाश के निकट जा रही हैं तब संस्कृति को विकास का क्रम क्यों माना
जाए!उत्तर सहज है निरंतर प्रवाह का नाम नदी है. जब शिंलाओं से घेर कर उसका
बहना रोक दिया गया, तब उसे हम चाहे पोखर कहें चाहे झील, किन्तु नदी के नाम
पर उसका कोई अधिकार नहीं रहा.संस्कृति के संबंध में यह और भी अधिक सत्य है,
क्योंकि वह ऐसी नदी है, जिसकी गति अनंत है. वह विशेष देश, काल, जलवायु में
विकसित मानव-समूह की व्यक्त और अव्यक्त प्रवृत्तियों का परिष्कार करती
है और उस परिष्कार से उत्पन्न विशेषताओं को सुरक्षित रखती है.इस परिष्कार
का क्रम अबाध और निरंतर है, क्योंकि मनुष्य की प्रवृत्तियाँ चिरंतन हैं,
पर मनुष्य अजर-अमर नहीं. एक पीढ़ी जब अतीत के कुहरे में छिप जाती है, तब
दूसरी उसका स्थान ग्रहण करने के लिए आलोक-पथ में आती है. यह नवीन पीढ़ी
मानव-सामान्य अंतश्चेतना की अधिकारी भी होती है और अपने पूर्ववर्तियों
की विशेषताओं की उत्तराधिकारी भी; परंतु इस सब का उपयोग उसे बदली हुई
परिस्थितियों में करना पड़ता है. अनायास प्राप्त वैभव का ज्ञान यदि उसे
गर्व से विक्षिप्त बना देता है तो उसका गंतव्य ही खो जाता है, और यदि एक
निश्चित शिथिलता उत्पन्न कर देता है तो उसकी यात्रा ही समाप्त हो जाती है.
महान् और विकसित संस्कृतियाँ इसलिए नहीं नष्ट हो गईं कि उनमें स्वभावत: क्षय
के कीटाणु छिपे हुए थे, वरन् अशरीरी होते-होते इसलिए विलीन हो गईं कि उनकी
प्राणप्रतिष्ठा के लिए जीवन कोई आधार ही नहीं दे सका. प्रकृति के अणु-अणु
के संबंध में मितव्ययी मनुष्य ने अन्य मनुष्यों के असीम परिश्रम से अर्जित
ज्ञान का कैसा अपव्यय किया है, यह कहने की आवश्यकता नहीं.भारतीय संस्कृति
का प्रश्न अन्य संस्कृतियों से कुछ भिन्न है, वह अतीत की वैभव-कथा ही नहीं,
वर्तमान की करुण गाथा भी है. उसकी विविधता प्रत्येक अध्ययनशील व्यक्ति को
कुछ उलझन में डाल देती है. संस्कृति विकास के विविध रूपों की समन्वयात्मक
समष्टि है और भारतीय संस्कृति विविध संस्कृतियों की समन्वयात्मक समष्टि है.
इस प्रकार इसके मूल तत्त्व समझने के लिए हमें अत्यधिक उदार, निष्पक्ष और
व्यापक दृष्टिकोण की आवश्यकता रहती है.परिवर्तनशील परिस्थितियों के बीच में
जीवन को विकास की ओर ले जाने वाली किसी भी संस्कृति में आदि से अंत तक एक
विचारधारा का प्राधान्य स्वाभाविक नहीं. फिर भारतीय संस्कृति तो शताब्दियों
को छोड़ सहस्राब्दियों तक व्याप्त तथा एक कोने में सीमित न रहकर बहुत
विस्तृत भू-भाग तक फैली हुई है. उसमें एक सीमा से दूसरी सीमा तक, आदि से
अंत तक एक ही धारा की प्रधानता या जीवन का एक ही रूप मिलता रहे, ऐसी आशा
करना जीवन को जड़ मान लेना है. भारतीय संस्कृति निश्चित पथ से काट-छाँट
कर निकाली हुई नहर नहीं, वह तो अनेक स्रोतों को साथ ले अपना तट बनाती और
पथ निश्चित करती हुई बहने वाली स्रोतस्विनी है. उसे अंधकार भरे गर्तों में
उतरना पड़ा है. ढालों पर बिछलना पड़ा है, पर्वत जैसी बाधाओं की परिक्रमा
कर मार्ग बनाना पड़ा है; पर इस लंबे क्रम में उसने अपनी समन्वयात्मक शक्ति
के कारण अपनी मूल धारा नहीं सूखने दी. उसका पथ विषम और टेढ़ा-मेढ़ा रहा है,
इसी से एक घुमाव पर खड़े होकर हम शेष प्रवाह को अपनी दृष्टि से ओझल कर सकते
हैं; परंतु हमारे अनदेखा कर देने से ही वह अविच्छिन्न प्रवाह खंड-खंड में
नहीं बँट जाता. जीवन की मूल चेतना से उत्पन्न ज्ञान और कर्म की दो प्रमुख
धाराएँ भिन्न-भिन्न दिशाओं में विकास पाते रहने पर भी ऐसी समीप हैं कि एक
के साध्य बन जाने पर दूसरी साधन बनकर उसके निकट ही रहती है. कभी इनमें
से एक की प्रधानता और कभी दूसरी की और कभी दोनों का समन्वय हमारे जीवन को
विविधता देता रहता है. अनेक सिद्धांत, हमारे जीवन के समान ही पुराने हैं.
उदाहरण के लिए हम वर्तमान युग की अहिंसा को ले सकते हैं, जिससे पिछले अनेक
वर्षों से हमारे राष्ट्रीय जागरण को विशेष नैतिक बल मिलता आ रहा है. एक
बड़े संघर्ष और निराशा के युग के उपरांत वैष्णव धर्म ने भी इसी सिद्धांत
का प्रतिपादन किया था. उसके पहले महाभारत काल का अनुसरण करनेवाले युग में
बुद्ध ने भी. इस सिद्धांत का मूल हमें उपनिषद् ही नहीं, वेद के "मा हिंसा
सर्व भूतानि" में भी मिलता है. यज्ञ के लिए हिंसा के अनुमोदकों के साथ-साथ
हमें अहिंसा के समर्थकों का स्वर भी सुनाई पड़ता है. ब्राह्मण काल में
इन दोनों विचार धाराओं की रेखाएँ कुछ-कुछ स्पष्ट होने लगती हैं और यज्ञ
धर्म से आत्म-विद्या को उच्च स्थान देने वाले उपनिषिद् काल में वे निश्चित
रूप पा लेती हैं. अन्य विचारधाराओं के संबंध में भी ऐतिहासिक अनुसंधान
कुछ कम ज्ञानवर्द्धक न होगा.बुद्ध द्वारा प्रतिपादित धर्म के साथ भारतीय
संस्कृति में एक ऐसा पट-परिवर्तन होता है, जिसने हमारे जीवन की सब दिशाओं
पर अपना अमिट प्रभाव छोड़ा और दूसरे देशों की संस्कृति को भी विकास की नई
दिशा दी. उसमें और वैदिक संस्कृति में विशेष अंतर है. वैदिक संस्कृति हमारी
संस्कृति का उपक्रम न होकर किसी विशाल संस्कृति का अंतिम चरण है और बौद्ध
संस्कृति विषम परिस्थितियों के भार से दबे जीवन का संपूर्ण प्राणप्रवेग
है, जिसने सभी बाधाएँ तोड़कर बाहर आने का मार्गपा लिया. एक में शक्ति का
गर्व है, सृजन का ओज है; पर अपनी भूलों के ज्ञान से उत्पन्न नम्रता नहीं
है, दूसरों की दुर्बलता के प्रति संवेदना नहीं है. दूसरे में मनुष्य की
दुर्बलता के परिचय से उत्पन्न सहानुभूति है, जीवन के दुखबोध से जनित करुणा
है; परंतु शक्ति का प्रदर्शन नहीं है, निर्माण का अंहकार नहीं है.जो नरक
भारतीय जीवन का सत्य बन चुका है, ऋग्वेद का ऋषि उसका नाम पता नहीं जानता. जिस
नारी की कल्पना मात्र से भारतीय साधक कंपित होते रहे हैं; ऋग्वेद के पुरुष
को उससे कोई भय नहीं है. जिस दु:खवाद ने भारतीय जीवन को इतना घेर रखा है,
ऋग्वेद का मनीषी उसके संबंध में कुछ कहता सुनता नहीं. इसके विपरीत बौद्ध
संस्कृति का मनुष्य, रामायण काल की सतर्क परिणति और महाभारत के संघर्ष का
उपसंहार पार कर आया है; दुख, असफलता, पराजय आदि से विशेष परिचित हो चुका
है और जीवन के अनेक कटु अनुभवों से बुद्धिमान बन चुका है.इसी से वैदिक
संस्कृति अपनी यथार्थता में भी आदर्श के निकट है और बौद्ध संस्कृति अपनी
बौद्धिकता में भी अधिक यथार्थोन्मुखी है. एक प्रवृत्ति प्रधान और दूसरी
अपरिग्रही है; परंतु दोनों विकास की ओर गतिशील हैं. आज की परिस्थितियों में
अपने जीवन को स्वस्थ गति देने के लिए सांस्कृतिक विकास के मूल तत्त्वों को
समझना ही पर्याप्त होगा, उनकी समन्वयात्मक शक्ति को ग्रहण करना भी आवश्यक है.
