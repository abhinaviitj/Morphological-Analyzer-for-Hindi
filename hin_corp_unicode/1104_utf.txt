<ळिटेरटुरे><श्होर्ट् श्टोर्य्><खउस्हिक् शुनिल्><ंअन्टि><१९८९><आड्हर् फ्रकस्हन्><फन्च्ह्कुल><५२-५७><२०५०><खउस्हिक् श्., ंअन्टि, श्स्> 

गाँव की बची-खुची जो जमीन रह गयी है, वह टेसू वाला बाग ही है . बाग भी
कहाँ रह गया है अब . मुश्किल से बारह-चौदह पेड़ होंगे . कुछ पेड़ आँधी,
तूफान में गिर गये, कुछ गाँव वालों ने काट डाले . इसी जमीन का सौदा तय
करके पिताजी लौटे हैं . जमीन बेचने का अपना इरादा उन्होंने मांती को नहीं
बताया था . इसी बात को लेकर मांती सुबह से उबाल खा रही है और तमाम घर
सिर पर उठाये हुए है . मांती की तेज आवाज उसके कानों से टकराती है . `मैं
पूछती हूँ जमीन बेचने की बात तुम्हारे दिमाग में आयी किसलिए ? मुझसे पूछे
बगैर सौदा भी कर आये .' `मुनिया की शादी करुँगा . इसी बरस जाड़ों में . बस
जमीन बिक लेवे .' `मुनिया की शादी की चिन्ता करने की जरुरत नहीं है तुम्हें
. उसके लिए मैं बैठी हूँ अभी . जमीन नहीं बिकेगी . सुन लिया न .' `चौबीस
साल की हो गयी लड़की . कब तक घर में बैठी रहेगी . तुम क्या करोगी, मुझे
मालूम है . गुड्डी के लिए क्या किया तुमने ? ये जो इतना पैसा अपने नाम से
दबाये बैठी हो, साथ लेकर नहीं जा पाओगी ऊपर . अब एक ये ही जिम्मेदारी रह
गयी है मेरे सर पर . इसे पूरी करके ही चैन से बैठूँगा .' `कहे देती हूँ,
जमीन कतई नहीं बिकेगी . गुड्डी की बात मुझसे न किया करो . वह थी बदजात .
नाक कटानी थी खानदान की सो कटा गयी .' `जमीन भी छाती पर लेकर जाओगी ऊपर
. ये ही तो रह गयी है मेरे पास . इसे बेचूँगा अब मैं .' `देखती हूँ, कैसे
बेचते हो ?' पिताजी चुप हो गये . मांती बड़बड़ाती हुई रसोईघर में चली गयी
. वह उठकर आँगने में निकल आया . चोर निगाहों से पिताजी की ओर देखा . वे
बुत बने बैठे थे . मांती के बड़बड़ाने की आवाजें अभी भी उसके कानों में
आ रही थीं . वह बाथरुम में घुस गया . उसे याद है बचपन में बहुत शैतानियाँ
करता था वह . राधेलाल मिडिल स्कूल में पढ़ता था तब वह . स्कूल में रोज कोई
न कोई हंगामा जरुर करता . कभी किसी की किताब फाड़ डालता और कभी किसी की दवात
उड़ेल देता . स्कूल की छुट्टी होते ही सीधा मैदान में भाग जाता . थोड़ी देर
वहाँ कंचे खेलता, झगड़ा-फसाद करता . फिर जब जोरों की भूख लगती तो घर लौटने
का होश आता . घर पर उसकी शिकायतें आती थीं . मांती खूब मारती थी . वह मांती
की मार से बहुत डरता था लेकिन फिर भी अपनी हरकतें छोड़ता नहीं था . घर में
उसका मन नहीं लगता . मांती बेगार के काम बहुत कराती थी . दोपहर में खुद तो
सो जाती, उसे और गुड्डी को हुक्म मिलता कि दोनों बारी-बारी से पंखा खींचें
. छत में एक लकड़ी का तख्ता लटका होता था जिस पर कपड़ा बँधा होता था . उसी
के बीच से एक रस्सी बँधी होती थी जिसे खींचना होता था . थोड़ी देर खींचने
पर हाथ दुखने लग जाते थे . वह भरी दुपहरी में किवाड़ खोलकर बाहर भाग जाता
और मुहल्ले के लड़कों के संग नदी पर नहाने पहुँच जाता . नदी पार कर खेतों
से ककड़ी, खरबूजे, तरबूजे तोड़े जाते और खाये जाते . कभी जामुन तोड़े जाते
तो कभी शहतूत . उसके पाजामे की जेब में गुलेल और छोटे-छोटे पत्थर भरे होते .
घर लौटकर आने पर मांती उसकी डण्डे से खबर लेती . वह भी ढीठ होता गया . मार
की परवाह नहीं करता . पिताजी के पास शिकायत पहुँचती तो वे बस इतना ही कहते
मांती--`शैतानियाँ करने की उम्र है . अब नहीं करेगा तो क्या बुढ़ापे में
करेगा . छोटी-छोटी बातों पर क्यों खामख्वाह मारती हो .' पिताजी बहुत सीधे और
सरल स्वभाव के शख्स रहे . धर्म-कर्म में उनकी खास रुचि रही . घर के मामलों
में उनका दखल जरा भी नहीं रहा . कानूनगो की अपनी नौकरी के सिलसिले में
अक्सर ही उन्हें दौरों पर जाना पड़ता था . पिता बहुत प्यार करते थे दोनों
को . मुनिया तब बहुत छोटी थी, शायद पैरों-पैरों चलना सीख रही थी . हल साल
दशहरे के मेले पर पिताजी दोनों को मेले में घुमा लाते थे . बाबा तब यहीं
रहा करते थे . सारा दिन अपने कमरे में बने रहते . सुबह और शाम छड़ी लेकर
कम्पनी बाग तक घूम आते या अपने वक्त के दोस्तों के साथ शतरंज खेलने बैठ
जाते . रिटायर्ड जिन्दगी के क्षण, एकदम खाली-खाली, बुझे-बुझे से . बाबा उसे
बहुत लाड़ करते थे . अपने साथ घुमाने भी ले जाते थे कभी-कभी . रास्ते भर
उसे बताया करते कि सुबह ही सुबह घूमने के क्या-क्या फायदे हैं . रात में
अक्सर ही उसे अपने पास बुला लेते और कहते, बेटा, जरा मेरी कमर तो खुजला
.' वह कमर खुजाता जाता और बाबा उसे परियों और राजा-रानियों की कहानियाँ
सुनाया करते . बाबा उसे बहुत अच्छे लगते . बाबा के छोटे-मोटे काम वह
ही किया करता . मांती को यह सब अच्छा नहीं लगता था . उन दिनों भी मांती
के चीखने-चिल्लाने की आदत बदस्तूर थी . वह उसे बाबा के पास जाने के लिए
मना करती थी . वह मौका मिलने पर बाबा के कमरे का चक्कर लगा आया करता .
मांती सारा दिन नौकरों पर चीखती-चिल्लाती रहती थी . बाबा को शोर-शराबे से
बेसाख्ता नफरत थी . पिताजी ढूँढकर नौकर लाते थे लेकिन वह बीस-पच्चीस दिनों
से ज्यादा घर में ठहर नहीं पाता . एक बार कालीचरन नाम के नौकर को मांती ने
कोठरी में बंद कर दिया था . उस गरीब का कसूर इतना ही था कि धूप में रखने
के लिए अचार का बड़ा मर्तबान उठाते वक्त उसके हाथ से छूट गया था और उसके कई
टुकड़े हो गये थे . पन्द्रह-सोलह बरस का लड़का था वह . सारा दिन कोठरी में
बंद रहा . शाम को उसे बाहर निकाला गया . मर्तबान के पैसे उसकी तनख्वाह से काट
डालने की धमकी दी मांती ने . रात भर वह घर पर ही रहा . सुबह होते ही वह भाग
गया . ऐसे ही एक नौकर को मांती ने तड़ा-तड़ चाँटे मार दिये थे . बिस्तर लगाते
वक्त बैडशीट में कुछ सलवटें रह गयी थीं . दो दिनों बाद वह भी निकल भागा . इस
तरह कितने ही नौकर और चले गये . पिताजी परेशान थे . फिर बाद में यह घर इस
बात के लिए बदनाम हो गया कि इस घर की मालकिन एक जालिम और क्रूर औरत है . नौकर
तो यूँ ही नहीं मिलते थे . पिताजी ढूँढ-ढांॅढ़कर कोई ले भी आते तो उसे भड़काने
का काम मुहल्ले वाले एक-दो दिन में ही पूरा कर देते . इससे पहले की मांती उसे
अपना क्रूरपन दिखाये, वह रफूचक्कर हो जाता . नौकरों का काम उसके और गुड्डी
के सिर आ पड़ता . उसने हमेशा महसूस किया कि मांती का व्यवहार अपने बच्चों
और नौकरों के साथ एक जैसा ही है . हैंडपम्प के नीचे मांती एक बड़ा हन्डा
रख देती और उसे आर्डर मिलता कि वह उसे पूरा भर दे . उस पीतल के हन्डे में
बारह बाल्टी पानी आता था . उसे मालूम था घंटे भर नल चलायेगा तब कहीं जाकर वह
भरेगा पूरा . वह उचक-उचककर हैंडपम्प चलाता और थोड़ी ही देर में हाँफ जाता .
मांती चिल्ला पड़ती, `खाता है ठूँस-ठूंॅसकर . काम करते तेरी दादी मरती है .'
दादी को मरे कई बरस हो चुके थे . दादी के मरने वाली बात उसे अच्छी नहीं लगती
. गुड्डी उससे थोड़ा बड़ी थी . स्कूल जाती थी और सारा दिन घर के कामों में
जुटी रहती थी . कभी उससे पराँठा या सब्जी वगैरा जल जाती तो मांती उसके बाल
पकड़कर खींच लेती और उसका सिर रसोईघर की दीवार से टकरा देती और बकने लगती,
`कहाँ ध्यान लगा रहता है तेरा . जिस घर में जायेगी, वहाँ भी ये ही सब कर .
थोबड़ा तोड़ दूँगी तेरा .' और कभी-कभी वह उसकी कमर में बेलन या चिमटा जड़
देती . गुड्डी बिलबिला पड़ती . बाबा शोर सुनकर अपने कमरे से निकल आते और
मांती से कुछ कहते तो उन पर भी बरस पड़ती . बाबा चुपचाप वापस लौट जाते .
ऐसे ही छोटे-छोटे कामों में गलती हो जाने पर उसे भी मार पड़ती थी . मांती
बाबा से बहुत चिढ़ती थी . एक मर्तबा बाबा ने अपने किसी दोस्त से कहा था
पिताजी के लिए--`मेरे तीन लड़कों में बस एक ये ही जनखा किस्म का पैदा हुआ
है . चुप खड़ा जोरु के करतब देखता रहता है . दो लात जमा दे कसकर . सब तेवर
ढीले हो जाएँ . नहीं होता ये सब तो साले खाओं जोरु की गालियाँ और रोते रहो
जिन्दगी भर .' यह बात घूम-फिरकर मांती के कानों तक पहुँच गयी थी . अब तो
मांती और भी ज्यादा चिढ़ने लगी थी बाबा से . एक दिन न जाने क्या बात हो
गयी थी, मांती ने आँगन में खड़े होकर बाबा को बहुत खरी-खोटी सुनायी थीं,
चीख-चीखकर . दो दिन बाद पिताजी दौरे से लौटकर आये . बाबा ने अपनी सामान
बाँध लिया और घर के अंदर आकर पिताजी से बोले, `बेटा, बस बहुत हो गया . अब
मैं यहाँ नहीं रहूँगा .' और बाबा चले गये ताऊजी के पास . पिताजी कुछ भी
तो नहीं बोले, उनके जाते वक्त . मांती के रवैये से वे मन ही मन बहुत दुखी
रहते थे . मांती से छुपाकर वे बाबा को लगातार रुपये भेजते थे . मांती उन
दिनों बड़े लटके से रहती थी . बढ़िया से बढ़िया कीमती साड़ियाँ पहनती थी
. सिंगार भी खूब गजब का करती थी . चेहरे पर पाउडर की मोटी पर्त जमाती थी,
शायद अपने साँवलेपन को ढाँपने के लिए . गहरे लाल रंग की लिपिस्टिक, माथे पर
चौड़ी बिंदी लगाकर वह पूरे मुहल्ले का चक्कर लगा आती थी . इसी साज-सिंगार में
वह मुहल्ले की औरतों के संग `हर हर महादेव' फिल्म देख आती थी . पान खाने का
उसे शुरु से ही शौक रहा . साधु-संतों की बातों पर उसे ज्यादा विश्वास रहता
है . उन्हें वह अक्सर ही मौके बेमौके खिलाती रहती . उसे याद है मांती उसकी
और गुड्डी की दाल में एक-एक चम्मच घी डालती और साधुओं को खिलाते वक्त उनकी
दाल में एक-एक चम्मच घी डालती थी . साधुओं के कहने पर ही वह अक्सर पूजा,
हवन व सत्यनारायण की कथा आदि कराती रहती . गुड्डी ने इण्टर पास कर लिया
था . आगे पढ़ने के नाम पर मांती ने फुलस्टाप लगा दिया . उसका कहना था,
नौकरी करानी नहीं है . जब चूल्हा-चौका ही फूँकना है तो पैसे जाया किसलिए
करें ? पढ़ने-लिखने में उसका कतई मन नहीं लगता . बुद्धि भी उसकी ज्यादा तेज
नहीं थी . हाइस्कूल में फेल होते जाने का उसका यह तीसरा मौका था . पहले
बरस जब इम्तहान दिया था तो तीन विषयों में डबल जीरो मिला था . दूसरे साल
हाजरी कम होने की वजह से इम्तहान में नहीं बैठ पाया था . महीनों स्कूल नहीं
जाता था . अलबत्ता घर से किताबें लेकर रोज निकलता था . सारा दिन इधर-उधर
घूमता रहता . उन दिनों फिल्में खूब देखता था . `नदिया के पार', नकाब',
`मिर्जा गालिब', `बसंत बहार' तो उसे खूब याद हैं अभी भी . गाने की किताबें
उसके पास पूरी पचास थीं . तलवारों की लड़ाई वाले सीन उसे बहुत अच्छे लगते
थे . उन दिनों तलत महमूद का सितारा बुलन्दी पर था . बहुत गाने याद थे उसे
. उसकी आवाज भी बहुत अच्छी थी उस वक्त . रामलीला की झाँकियों में वह खूब
जमकर गाता था . रावण के रोल में उसकी बहुत धाक थी . नई मंडी वाले उसे हर
साल बुलावा भेजते थे . जब वह संवाद बोलता था तो जनता वाह-वाह कर उठती थी .
मास्टर राधेलाल तो उसे रावण ही कहकर पुकारते थे क्लास में . अक्सर कहते थे,
`रावण तो बहुत विद्वान था और तू कानूनगो का बेटा गधा का गधा ही रहा . रावणे
हाईस्कूल तो पास कर डाल कम से कम .' हिसाब के घंटे में उसे मास्टर आत्माराम
बेंच पर खड़ा करवा देते और मुँह दीवार की तरफ करवा देते . चौथे बरस पिताजी
उसे साथ लेकर हेडमास्टर के कमरे में पहुँचे तो उन्होंने कहा--इस बरस मैं
इसे स्कूल में नहीं रखूँगा . एक क्लास में तीन साल . स्कूल की बदनामी होती
है . पिताजी बोले, `यहीं पढ़ेगा और इस बरस पास भी होगा . यह तेरा जिम्मा
है . लड़का तो तेरा ही है आखिर .' दरअसल हेडमास्टर साहब पिताजी के बचपन के
दोस्त थे और साथ-साथ पढ़े भी थे . कुछ देर उनकी आपस में बातें होती रहीं
. वह चुप बैठा रहा . तभी हेडमास्टर साहब उसकी ओर मुखातिब होते हुए बोले,
`बेटा, इस कमरे में कितने कोने हैं ?' पहले तो वह चकराया कि माजरा क्या है
फिर धीरे से बोला, `जी, चार .' `चारों कोनों में जो चार बेंतें रखीं हैं
वे दिखलायी दे रही हैं न तुम्हें'--हेडमास्टर साहब ने कहा . वह चुप रहा .
चोर निगाहों से उसने कोनों की तरफ देखा . वे फिर बोले, `शरमाओ नहीं बेटा,
देख लो . इन चारों बेंतों की परिभाषा मैं तुम्हें बता दूँ . यह जरुरी भी है
. ये जो सामने शहतूत की बेंत रखी है न, यह उन लड़कों के लिए है जो पीरियड
छोड़कर भाग जाते हैं . और ये कीकर की बेंद नम्बर दो उन लड़कों के लिए है जो
लड़कियों को तंग करते हैं . नम्बर तीन, उनके लिए है जो मास्टरों से बेअदबी
करते हैं . चौथी जो है न बेटा, मोटी काँटेदार बबूर की, यह उनके लिए हैं
जिनके बाप अपनी औलादों से कतई आजिज आ चुके हैं यानी ये तुम्हारे लिए है,
बरखुरदार . तुम हो, ये बेंत है और मैं हूँ . सोच लो, सब हरामजदगी छोड़ दो
वर्ना मार-मारकर सीधा कर दूँगा .' वह चुप बैठा रहा . तभी वे कड़ककर बोले,
`जाओ सीधे क्लास में .' वह चुपचाप बाहर निकल आया . उसी बरस जुलाई माह के
आरम्भ में ही हेडमास्टर साहब ने उसे एक कापी में खाने खींचकर एक चार्ट बना
दिया . हर दिन, हर पीरियड़ में उसे संबंधित मास्टर से साइन कराने पड़ते .
छुट्टी के बाद वह कापी हेडमास्टर साहब को दिखानी होती . जिस पीरियड में साइन
न होते, उसी पर पूछताछ होती . पीरियड क्यों छोड़ा, कहाँ रहे वगैरह-वगैरह
. चुप रहने पर हेडमास्टर साहब बेंत उठा लेते और उसकी धुनाई शुरु कर देते
. उस बरस वह हाईस्कूल की परीक्षा में थर्ड डिवीजन से पास हो गया . पिताजी
ने सुना तो मुस्कुराकर बोले, `क्या बात है ! आखिर तुम रायल डिवीजन से पास
हो ही गये . इसी तरह एक-एक दर्जा चार साल में पास करते रहे तो एम.  ए.
करते-करते बूढ़े हो जाओगे . लगता है पढ़ना-लिखना तुम्हारे बस का रोग नहीं
है .' पिताजी ने उसे कहीं कह-सुनकर फैक्ट्री में लगवा दिया . बस तभी से वह
आपरेटर की नौकरी कर रहा है . कभी-कभी उसे रास्ते में मास्टर राधेलाल मिल
जाते हैं तो कहते हैं, `सुना भई रावण, क्या हाल है तेरा . चल पहले पैर छू
. आखिर तो तेरा गुरु हूँ मैं .' वह चुपचाप उनके पैर छू लेता है . फिर वे
उससे फैक्ट्री की बाबत पूछने लगते हैं . क्या करता है वहाँ, क्या बनता है,
कैसे बनता है, कोई और जगह तो खाली नहीं है आदि-आदि . मुनिया अब स्कूल जाने
लगी थी . मांती के हाथ अभी भी चलते थे . पिताजी ने कई मर्तबा समझाया था,
`बच्चे बड़े-बड़े हो गये हैं . मारा-पीटा न करो . तुम्हारी आवाज ही काफी है
.' मगर मांती मानती ही न थी . छोटी-छोटी बातों को लेकर वह गुड्डी और मुनिया
के चाँटे जड़ देती थी . वह पूरी तनख्वाह लाकर माती को देता . वह उसे जेब
खर्च के लिए सिर्फ पच्चीस रुपये देती थी जिसमें से वह चोरी से दस रुपये
गुड्डी को दे देता था चाट वगैरह खाने के लिए . एक बार उसने मांती को पचास
रुपये कम दिये थे तनख्वाह में . मांती इसी बात को लेकर महीने भर तक बक-बक
करती रही थी . उसका कहना था उसे जेब खर्च के लिए हर माह पचास रुपये ही चाहिए
. मांती उसके लिए घटिया किस्म के कपड़े खरीदकर लाती थी . उसका मन होता था
कि वह भी अपने दोस्तों की तरह बढ़िया कपड़े पहने . मांती छोटी चीजों के लिए
बहुत तरसाती थी . साबुन, घी, चीनी और खाने-पीने की तमाम चीजें वह ताला ठोंककर
आल-मारी में बंद रखती थी . साबुन की एक बट्टी निकालकर वह गुड्डी को देती और
हिदायत दे डालती कि टब और बाल्टी में भीगे हुए तमाम कपड़े इसी एक बट्टी में
धुल जाने चाहिए . ऊपर से एकाध बैडशीट उसे और पकड़ा देती . चाय सिर्फ दो वक्त
ही बनती थी, सुबह और शाम . वह अक्सर ही सोचता कि मांती को सिवाय खुद के और
किसी से मोह नहीं है . आखिर किसके लिए वह इतना जोड़-तोड़ करती है ? कहाँ
ले जायेगी इतना पैसा ? पैसा-पैसा और कुछ नहीं . पैसे की खातिर पिताजी की
नाक में दम किये रहती है . घर में इतना पैसा हो और बच्चे छोटी-छोटी चीजों
के लिए तरसते रहें ! आखिर ऐसे पैसे का क्या लाभ ?
