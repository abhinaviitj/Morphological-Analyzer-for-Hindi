<ळिटेरटुरे><श्होर्ट् श्टोर्य्><एर्म श्रिकन्ट्><ढइड्><१९८५><अनि फ्रकस्हन् (ठ्हन्ड्)><णेत् ढेल्हि><३२ - ३७><१९८०><एर्म श्, ढइड्, श्श्>

उसने देखा, एक दूसरा टहलता हुआ आकर उसके करीब-करीब सामने बैठ गया था.
उसी तरह उछल कर हालाँकि पहले रूमाल बिछाकर. और अब जमने की मुद्रा में है.
उसने लापरवाही से उसे देखा और फिर मूँगफलियांॅ चबाने में मश-~गूल हो गया.
जेब में अभी कुछ बची हुई थीं. जब ये न होंगी तब क्या होगा, इस पर विचार
उसने किया नहीं था.
मगर दूसरी बार आँखें उठाकर उसने देखा तो पाया कि वह दूसरा गौर से उसे देख
रहा है. उसने भी अपनी आँख उस पर से हटाई नहीं और उसे देखने लगा कुछ इस
तरह स्वाँग करता हुआ (और कुछ सचमुच ही) जैसे वह उसे नहीं उसके पार देख
रहा है. उस आदमी के शरीर पर था तो एक कोट और पतलून ही, मगर बढ़िया कपड़े
का और वह उन्हें सतर्क लापरवाही के साथ पहने हुए था. उसकी टाई कोई बहुत
कीमती तो नहीं मगर खूबसूरत थी. और उसके जूते नुकीले थे. जाहिर है कि वह
सलीके का आदमी था और अपने को इस तरह सजाना जानता था कि लोग उसकी ओर खिंच
भी जाएँ और किसी को पता भी न चले कि उसने अपनी सजावट की है.
मगर होगा. इस तरह के आदमियों से वह बहुत गुजरा है. उसने मूँगफली का आखिरी
दाना मुँह में फैंका और मूँगफलियांॅ खत्म होने के खयाल पर निश्चित हुआ.
उसकी दृष्टि जो सचमुच ही अब तक उस दूसरे के पार जा चुकी थी, आकर जब उस पर
रूकी तो उसे प्राय कि वह हँस रहा था. उसे कुछ घबराहट-सी हुई. मगर उसने
देखा अब तक हँसी उसके मुँह से गई नहीं थी.
वह फौरन समझ गया वह दूसरा उसे गँवार समझ रहा है. और उसे अहसास हुआ, इस
तरह मूँगफलियांॅ खानी भी तो नहीं चाहिए थीं जैसे कई दिनों से उसने कुछ भी
नहीं खाया हो. उसने उसी क्षण अपना मुँह फेर लिया और नदी के पश्चिमी घाट
की ओर देखने लगा.
अभी अँधियारा नहीं हुआ था और दूसरे किनारे पर कई डोगियाँ और नावें बँधी
हुई थीं. वहाँ भी कोई नहीं था. केवल एक धीमर का नंगे बदन पानी में कुछ
दूर घुसकर मछलियाँ पकड़ने का उपक्रम कर रहा था. मगर लगता था मछलियाँ पकड़
में नहीं आ रही थीं. उसने उस हैरान लड़के के बारे में सोचने की कोशिश की,
फिर उन रुकी हुई नावों के, फिर उन मल्लाहों के जो वहाँ नहीं थे और फिर
उसने अपने कोट के भीतर कुछ अड़चन महसूस की.
कुछ गरमी है. हाथ उसकी टाई पर गया और उसके गाँठ कुछ ढीली कर ली. फिर
एकाएक झुँझलाकर मुड़ा और देखा वह दूसरा अभी भी उसे गौर से देख रहा था.
उसने कुछ क्रोध में अपनी आँख उसकी आँखों से मिलाने की कोशिश की. मगर अपने
-आप ही उसकी आँखें नीचे गिर गई.
वह कुछ देर इसी तरह रहा, फिर उसने अपनी जेब से एक पुस्तक निकाली और कहीं
से उसका पन्ना खोल लिया. ठीक अपनी पीठ पर इकट्ठे उजाले में वह इबारतें
साफ-साफ पढ़ सकता था.
छपे हुए अक्षरों पर धीरे-धीरे उसने दृष्टि दौड़ानी शुरू की, मगर
जैसे-जैसे वह आगे बढ़ता गया उसने महसूस किया कि वह जो कुछ पढ़ रहा है उसका कोई
मतलब नहीं है.
ऐसा तो कभी नहीं हुआ. उसने एक बार अपनी बुद्धि पर जोर दिया और पढ़े हुए
पृष्ठ को दोबारा शुरू किया. और सचमुच ही इस बार वे शब्द, वे पंक्तियाँ
अर्थ बनकर उसके मन में उतरने लगीं. उसे इसमें आनन्द आया और वह पुस्तक
में रमने लगा.
दो-एक पृष्ठ पढ़ जाने के बाद उसने अनुभव किया वह पढ़ नहीं रहा है,
बुदबुदा रहा है, जिसे कोई सुन रहा है.
उसकी दृष्टि पुस्तक से अपने-आप उठी और उस ओर गई जहाँ वह दूसरा बैठा हुआ
था. असल में वह यह जानना चाहता था वह अब भी यहीं है कि चला गया.
उसने देखा वह भी वहीं बैठा हुआ था. और उसे बैठा ही देख उसे झुँझलाहट भी
हुई और अप्रत्याशित प्रसन्नता भी.
उस दूसरे ने भी एक पुस्तक निकाल ली थी और वह भी पढ़ रहा था. क्या था.
क्या सचमुच पढ़ रहा है या उसकी तरह ऊब रहा है ? उसने भाँपने की कोशिश की.
मगर कुछ अंदाज नहीं मिला.
उसने एक लम्बी जमुहाई ली और अपना मुँह फेर लिया.
अँधेरा होने में अब थोड़ा ही बचा है. उसने सोचा. फिर यह सब छिप जाएगा. और
वह दूसरा ? दूसरे के खयाल पर वह चौंका.
और उसने महसूस किया वह उसके ठीक पीछे आकर खड़ा हो गया है. वह उसकी साँस
अपनी गरदन पर महसूस कर रहा है. उसकी कन-~पटी की नसें तनने लगीं और वह
अपने कपड़ों के अन्दर अपने को धीरे-~धीरे नंगा महसूस करने लगा.
वह चीख पड़ेगा. उसने एकाएक मुड़कर देखा और पाया कि वह दूसरा उसके पीछे
नहीं ठीक उसी जगह पहले की तरह बैठा हुआ है. अंतर केवल इतना ही है कि इस
बार वह हँस रहा है.
वह मेरी बेवकूफी पर हँस रहा है. उसे शर्म-सी आई. और कुछ कातर होकर उसने
उसे देखा. मगर दरअसल ठीक से देखने पर उसने देखा वह हँस भी नहीं रहा है.
केवल, चेहरे पर, एक व्यंग्य-भरी मुसकान है.
यह आदमी बड़ा घाघ है. यह इसी तरह लोगों को देखता है, झेंपता है, तौलता है
और खुद कठघरे से बाहर खड़ा हुआ, सबकी व्यर्थता पर मुस्कुराता है.
नीच. उसने अपने ओठों को चबाते हुए उसे गाली दी. अपनी गाली पर उसे शर्म
नहीं आई बल्कि उसे और भी गालियाँ देने की तबीयत हुई.
कमीना. टुच्चा. उसे अनुभव हुआ उसके अन्दर हजारों गालियाँ उमड़ रही हैं और
उसने अपने को रोका नहीं तो बरस पड़ेगा. उसकी मुट्ठियों में भी हरकत होने
लगी. अब की बार लगा कि अगर उसने अपने पर संयम नहीं किया तो वह उस पर टूट
पड़ेगा. उसे जमीन पर गिरा देगा. उसकी मरम्मत कर डालेगा. उसकी धज्जियाँ
उड़ा देगा.
उसकी भुजाओं में क्रोध उबल रहा था और उसके माथे से पसीने की धार बह रही
थी. वह थोड़ी देर इसी तरह हाँफता रहा. फिर धीरे-~धीरे पैर की नसें ढीली
पड़ने लगीं, कनपटी की फूली हुई शिराओं का तनाव ढलने लगा.
सचमुच अँधेरा हो गया था. मगर अब भी किनारों पर नावों की टोली नजर आती थी.
अच्छा होता यह अँधेरा बना रहता. मगर पुल पर और दोनों किनारों पर
किनारे-~किनारे निकल गई बिजली की बत्तियाँ अचानक जल उठीं और दूर-दूर पर
घरों के कमरों की खिड़कियों से भी रोशनी छनने लगी.
"अच्छा होता यह अँधेरा बना रहता." उसने सोचा. रोशनी हुई और अँधेरा पड़ा
हुआ सारा नगर नंगा हो गया और यह पानी जहाँ-जहांॅ तक उस पर रोशनी पड़ रही
है, नंगा नजर आता है.
उसका दिमाग थका हुआ था. मगर उठने की हिम्मत उसमें थी नहीं.
देर तक वहाँ बैठे रहने के बाद उसे शहर के छोटे-से ढावे में जाकर पेट में
कुछ ठूँसना होगा-हाँ ठूँसना ही. वह विश्वास करने लगा कि वह जीता नहीं
है, ढोता है, खाता नहीं है, ठूँसता है. और अपने `ढोने और ठूँसने' की इस
दहशत से कतराकर वह यहाँ आया था और उसने सोचा था कि वह अपना समय शान्ति से
गुजारेगा.
मगर. और उसका हाथ उसकी जेब में गया, सिगरेट के लिए.
सिगरेट निकाल उसने होठों से लगा ली. मगर माचिस, उसे लगा, उसने अभी इस देर
में गिरा दी. हो सकता है नदी में या यहीं अपने पैरों के करीब.
सिगरेट पीने की इच्छा बेचैनी में बदलकर उसके होठ, जीभ और तालू को शुष्क
करने लगी.
ऐसा मेरे साथ अक्सर होता है. मैं कोई चीज कहीं भूल जाता हूँ और फिर याद
आने पर उसकी बेचैनी में झटपटाता हूँ.
अगर वह चला न गया तो उसी से माँगी जा सकती है. और अचा-~नक उससे परिचय
करने की इच्छा उसमें पैदा हुई.
वह अपनी जगह से उठा. आगे बढ़ा. उसने देखा वह अब भी बैठा हुआ है.
माचिस. वह कहना चाहता था. मगर उसने देखा उस दूसरे के होठों पर भी अनसुलगी
सिगरेट कुलबुला रही थी और शायद वह भी माचिस की तलाश में था.
वह झिझका. शर्म से पीछे हटा. फिर अपनी जगह पर आकर बैठ गया.
अचानक उसने सोचा, वह दरअसल उसे चिढ़ा रहा है.
शायद उसके होठों पर सिगरेट भी नहीं है. उसे सन्देह हुआ है. हो-~न-हो उसने
एक कागज लपेटकर झूठ-मूठ सिगरेट बना ली और उसका मखौल उड़ा रहा है.
"तुम मेरे पीछे क्यों पड़े हुए हो ?" उसकी इच्छा हुई वह उससे कहे. "हटते
क्यों नहीं ? क्यों नहीं मुझे अकेले बैठने देते ?"
"लो मैं ही चला जाता हूँ." वह बिना उसकी ओर देखे एक झटके के साथ उठा और
चल पड़ा.
कुछ दूर निकल जाने के बाद उसने शान्ति की साँस ली. मगर इसके पहले कि वह
रुके, उसने अपने पीछे आहट सुनी. मुड़ा और उसने देखा वह दूसरा उसके पीछे
-पीछे चला आ रहा है.
"आप क्या चाहते हैं ?" इस बार उससे नहीं रहा गया. और उसने लपककर उससे
पूछा, "आप क्या चाहते हैं ?"
उसने देखा दूसरे ने कोई उत्तर नहीं दिया.
"आप जवाब क्यों नहीं देते ? साफ-साफ बतलाइये आप क्या चाहते हैं ? क्यों
जब से मुझे परेशान कर रहे हैं ?"
उसे अब भी निरुत्तर देख उसका पुराना क्रोध फिर नये सिरे से उब-~लने लगा.
और उसने महसूस किया अब सचमुच वह उस पर टूट पड़ेगा.
"कमीने, टुच्चे !" उसके अन्दर की गालियाँ उमड़कर बाहर आने लगीं और उसने
पाया, न केवल उसके मुँह से गालियाँ निकल रही हैं बल्कि आँखों से गरम-गरम
आँसू बह रहे हैं.
गुस्से और आँसू में उसने अनुभव किया वह करीब-करीब अन्धा हो गया है और
सब-कुछ अस्पष्ट और धुँधला नजर आ रहा है.
उसने अपने को रोका, अपनी आस्तीन से अपनी आँखें पोंछीं और हैरानी के साथ
देखा वह दूसरा उसे अनसुना करता हुआ आगे निकल गया था.
उसका दिल एक बार जोर से धड़का. क्या सचमुच ही वह चला गया ?
उस समय पुल पर कोई भी नहीं था. वह आहिस्ता से पुल पर बैठ गया. कुछ देर
इसी तरह बैठे रहने के बाद उसने उस ओर नजर की, जिधर वह निकल गया था. उसने
उसे देखा. वह घाट की ओर आ रहा है.
जान दो. उसने अपनी नजर हटा ली.
पानी पर छप की आवाज से वह चौंका, उसने सोचा किसी ने पत्थर फेंका है या
कोई मझली कूदी है.
इस निस्तब्धता में यह `छप' उसे बड़ा ही मनहूस लगा.
फिर एक दूसरी `छप'. किसी ने शरारत की है.
मगर जब थोड़ी -थोड़ी देर में `छप-छप' की आवाज आने लगी तो उसने समझ लिया
कि हवा के झोंकों से हिल-हिलकर पानी पुल के पाये से टकरा रहा है और आवाज
कर रहा है.
उसनें जिज्ञासा से फिर उस दूसरे की दिशा में देखा और पाया, वह जाकर एक डोंगी
पर बैठ गया था.
बेचारा. उसके मन में करुणा उत्पन्न हुई. उसने फिजूल ही उसे हंकाल दिया.
बल्कि इतनी सारी गालियाँ दे डालीं.
अपराधी की तरह वह उठा और बरबस घाट की ओर कदम बढ़ाये. मुझे उससे एक बार
क्षमा माँगनी चाहिए.
घाट पर उतरकर उसने देखा, वह अब भी ढोंगी पर उसी तरह शांत बैठा हुआ था. वह
चुपचाप जाकर दूसरी ढोंगी पर बैठ गया. आहट जरूर हुई, मगर वह दूसरा चौंका
नहीं. वैसे ही रहा.
