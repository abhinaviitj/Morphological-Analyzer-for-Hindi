<शोचिअल् श्चिएन्चे><ळिब्रर्य् श्चिएन्चे><णरयन् शिन्ग्ह् भ्हटि><षज्स्ट्हन् के घ्रन्ट्हगर्><१९९०><षज्स्ट्हनि शहिट्य शन्ग्ह्><झोड्ह् पुर्><९८ टो १०३><२३००><भ्हटि-षज्स्ट्हन् के घ्रन्ट्हगर्>

अनूप संस्कृत पुस्तकालय, बीकानेर का परिचय
डॉ. घनश्याम देवड़ा
`राव जैतसी रो छन्द' के रचियता बीठू सूजा ने १६ वीं शताब्दी के बीकानेर
संभाग का विवरण देते हुए उचित ही लिखा है कि रेतीले समुद्र से घिरे हुए
इस स्थल का जीवन नीरस व सूखा नहीं है बल्कि कला व कलाकारों, साहित्य व
साहित्यकारों एवं विद्वानों व वीर पुरुषों की चमत्कारी गतिविधियों से
सजीव हो उठा है. बीठू सूजा का यह कथन उसके बाद आने वाली शताब्दियों के
लिए भी उतना ही नहीं बल्कि उससे भी अधिक प्रभावशाली अर्थ रखता है. इसकी
पुष्टि परवर्ती लेखकों की कलम है, जो अनूप संस्कृत पुस्तकालय में अपने
सम्पूर्ण प्रमाणों सहित आज भी सुरक्षित है. यह पुस्तकालय न केवल अतीत की
सरसता का संग्रह है बल्कि ऐतिहासिकता का स्मारक है. बीकानेर नगर के
उत्तरी छोर पर स्थित भव्य लालगढ़ महल में लाल व सफेद पत्थरों के मध्य
झूलती हुई विशाल कमरों की श्रृंखला में उसके दक्षिणी किनारे पर सुसज्जित
अनूप संस्कृत पुस्तकालय अपनी विशिष्ट स्थिति बनाये रखने में तल्लीन है.
उसे इस बात का हर्ष है कि महल में लाल पत्थरों पर किया गया उत्कृष्ट
उत्कीर्ण कार्य उसको चुनौती नहीं देता बल्कि उसे कलात्मक पृष्ठभूमि
प्रदान करने के लिए लालायित है. ताकि पुस्तकालय में उसका उपासक एक क्षण
के विश्राम में भी अपनी सुरुची न खो बैठे.
इस पुस्तकालय का परिचय देना सरल नहीं है. यह स्थल तो एक ऐसा पावन
तीर्थ-स्थल है जहाँ उपासक अपनी उपासना के बल पर ही ज्ञान की अनूपम,
अनुष्ठित व अविचलित गहराइयों में नित दिन नये अनुभव का आश्रय पाकर उसके
दीर्घ, शान्त व गम्भीर वातावरण में प्रवेश करता जाता है. प्रत्येक
शोधवेता का अनुभव उसी निजी सम्पति है, जिसे अन्य कोई आसानी से माप नहीं
सकता. फिर भी प्रस्तुत लेख में इस बात का यत्न किया गया है कि इसकी
रूपरेखा तो समझाई जा सके.
वैसे इस पुस्तकालय का नाम भ्रम पैदा करने वाला है. जैसाकि इसके नाम से
इंगित होता है, यह पुस्तकालय मात्र संस्कृत भाषा में रचित ग्रन्थों को
संगृहीत करने वाला नहीं है. इस पुस्तकालय में संस्कृत के अतिरिक्त हिन्दी
व राजस्थानी भाषा में लिखे ग्रंथ भी हैं. इस संग्रह की विलक्षणता यह हैं
कि यह अपने स्वरूप में धार्मिक भी है और लौकिक भी. संस्कृति के समस्त
अध्याय इसमें सिमट गये हैं. वे सब परस्पर संयुक्त होकर मानव के उच्च
विचारों का प्रतिलेखन प्रस्तुत करते हैं. नि:सन्देह यह संग्रह मात्र
दर्शन की गहरी उलझनों को ही प्रस्तुत नहीं करता है बल्कि उसकी सरलता,
व्यापकता एवं सामान्य क्रियाकलापों की व्याख्या को भी अपना क्षेत्र बनाता
है. यद्यपि इसकी अधिकांश रचनाएँ एक क्षेत्र विशेष को ही अपना आधार चुनती
है परन्तु वे क्षेत्रीय सीमाओं की कण्ठाओं में फंसकर इतिहास व संस्कृति
की व्याख्या को संकीर्ण नहीं बनाती है बल्कि भारतीय संस्कृति की व्यापकता
को पहचानते हुए बालू रेत के बारीक कणों में भी उसे ढूंढ़ पाने में सफल
होती है. अरावली के उच्च शिखरों की चोटी से उसका शंखनाद सुनायी पड़ता है.
उनमें बतलाया गया है उसकी महिमा से कोई क्षेत्र अछूता नहीं बचा है,
बल्कि स्थानीय मान्यताओं से घुलकर और निखरा है. यह पुस्तकालय मानव-इतिहास
की गहरी रूपरेखा प्रस्तुत करता है. साथ में गहरे अन्त:करण का माप भी समझा
जाता है. सभी विषय तो समेट लिये है, इसने. भूगोल, दर्शन, नीतिशास्त्र,
इतिहास, ज्योतिष, राजनीति, संगीत, कला आदि-आदि. एक शोधार्थी चाहे इस
संग्रह के बल पर इतिहास में स्थिरता व परिवर्तन के मध्य निरन्तर चल रहे
संघर्ष की बारीकियों को न पकड़ पाता हो पर दो विभिन्न परिस्थितियों का
अध्ययन कर उनके मध्य तुलना तो कर ही सकता है.
सामान्यत: इस प्रसिद्ध पुस्तकालय का सम्बन्ध बीकानेर के दसवें नरेश
विद्यानुरागी व साहित्यप्रेमी महाराजा अनूपसिंह (१६६९-९८ ई.) के साथ
जोड़ा गया है. यह प्रसिद्ध है कि इस पुस्तकालय का निर्माण उन्हीं की रुचि
के फलस्वरूप सम्भव हुआ है. पुस्तकालय का नाम भी उन्हीं के नाम पर रखा गया
है, ताकि उनकी इस क्षेत्र में दी गयी विलक्षण सेवाएँ सदैव स्मृति पटल पर
बनी रहे. परन्तु पुस्तकालय में महाराजा अनूपसिंह से पूर्वकाल की उपलब्ध
बहुसंख्यक पाण्डुलिपियों को देखकर एवं पूर्व शासकों की साहित्यिक अभिरुचि
को समझकर ऐसा प्रतीत नहीं होता कि इस पुस्तकालय के निर्माण में किसी एक
व्यक्ति विशेष का ही योगदान रहा हो. यहाँ तक कि राजा रायसिंह (१५७४-१६१२
ई.) के काल से पूर्व भी यहाँ साहित्यिक गतिविधियाँ प्रशंसनीय ढंग से
प्रचलित रही थी. बीठू सूजा कृत `राव ज़ैतसी रो छन्द' से स्पष्ट विदित
होता है कि राव जैतसी के शासनकाल में (१५२६-४२ ई.) श्री विक्रमपुर
(बीकानेर) के दरबार में साहित्यकारों को ससम्मान प्रश्रय प्राप्त था.
बीकानेर का छठा नरेश राजा रायसिंह तो अनेक अर्थो में इस जांगलदेश का
दानवीर कर्ण एवं अकबर था. जिस भांति मुगल सम्राट अकबर ने साम्राज्य में
विभिन्न प्रशा-~सनिक संस्थाओं का निर्माण करके प्रगति का वातावरण उत्पन्न
किया उसी प्रकार राजा रायसिंह ने जांगलदेश में राठौड़ प्रशासन को प्रथम
बार दृढ़ व संगठित किया एवं कलाकारों-साहित्कारों को प्रोत्साहन देकर एक
प्रबुद्ध वाता-~वरण उत्पन्न किया. राजा स्वयं भी एक अच्छा कवि व लेखक था.
उन्होंने जहाँ अन्य ग्रंथों के निर्माण में उदार व प्रोत्साहन प्रदान
करने वाला हाथ आगे बढ़ाया वहीं `ज्योतिष रत्नाकर' एवं `रायसिंह महोत्सव'
की रचना कर संग्रहालय के निर्माण की प्रवृति को आगे बढ़ाया. नि:सन्देह
उनके काल में ग्रन्थों को सुरक्षित रखने की रुचि जागृत हुई थी एवं
पुस्तकालय का निर्माण रहा होगा, अन्यथा उनके काल की रचनाएँ राज्य के
विभागों के पास सुरक्षित नहीं मिलती. उनका प्रसिद्ध दीवान कर्मचन्द्र
बच्छावत भी इसी प्रवृति का था. उसके संरक्षण में ही जयसोम ने `कर्मचन्द्र
वंशोकीर्तनकम् काव्यम्' की रचना की थी. इस काल की एक अन्य प्रसिद्ध रचना
`दलपत विलास' है. जो कि राजस्थानी भाषा में इतिहास की दृष्टि से प्राचीन
व महत्वपूर्ण ग्रन्थ है. रायसिंह के पुत्र उसकी परछाइयों को भी छू नहीं
सके. हां, राव सूरसिंह के पुत्र राव कर्णसिंह के काल में बीकानेर सम्भाग
में साहित्यिक गतिविधियाँ फिर उभरी व राजकीय पुस्तकालय का अभिन्न अंग
बनी. राव कर्णसिंह (१६३१-६९ ई.) का शासन-~काल वैसे तो राजनैतिक उथल-पुथल
में फंसा रहा, पर यह शासक साहित्य व साहित्यकारों के लिए सदैव समय निकलता
रहा. पुस्तकालय की अमर प्रतियाँ, `साहित्य कल्पद्रुम', `कर्णभूषण',
`कर्णावतंस' आदि उसके युग की भेंट रही. संस्कृत भाषा में रचनाओँ का
बाहुल्य था. मुगल सम्राट शाहजहाँ भी इस भाषा को संरक्षण देने में जब
सक्रिय था, तो हिन्दू मनसबदार भला उससे आगे बढ़ने में क्यू हिचकिचाते.
आलमगीर पातशाह पुरातनवादी था, पर अपनी सीमाओं का. उसका ध्यान धार्मिक
साहित्य था न कि लौकिक. बल्कि लौकिक विषयों के तो वह विरुद्ध था.
केन्द्रीय सत्ता की इस बेरूखी ने अप्रत्यक्ष रूप से स्थानीय दरबारों के
सम्मानित व्यक्तियों को प्रश्रय देने का अवसर प्रदान किया. बीकानेर ने
इसमें अत्यधिक रुचि प्रकट की. संयोग से बीकानेर के नये शासक महाराजा
अनूपसिंह (१६६९-९८ ई.) में एक ऐसा नेतृत्व भी दृष्टिगत हुआ जो साहित्य को
उच्च सम्मान देकर प्रकृति की उदारता के सम्मुख नतमस्तक होने के लि ये
सदैव तत्पर था. उनकी अभिरुचि व उद्देश्य के प्रति एकाग्रता ने पुराने
बिखरे राजकीय पुस्तकालय को एकरूपता प्रदान की एवं नये ग्रन्थों की सिरजना
से व प्राचीन बिखरे हुए ग्रंथों के संग्रह के प्रयासों से उसे वृहत
स्वरूप प्रदान करके आधुनिक अनूप संस्कृत पुस्तकालय की नींव डाली. परवर्ती
प्रशासकों ने अगर इस पुस्तकालय का नाम इस विद्यानुरागी शासक के नाम से
जोड़ा है तो उसकी सच्ची सेवाओं के प्रति श्रद्धास्पद समर्पित भावनाएँ ही
व्यक्त की हैं.
औरंगजेब के काल में राजनैतिक व सांस्कृतिक सम्बन्धों के समन्वय में टूटन
आनी प्रारम्भ हो गयी थी. महाराजा अनूपसिंह उन अमीरों में से थे, जो
राजनैतिक व सांस्कृतिक स्तर पर अलग-अलग ढंग से समझौता करके अपना कल्याण
समझने लगे थे. महाराजा का अधिकांश समय मुगलों की दक्षिणी नीति को सफल
बनाने में ही बीता. पर दक्षिण के अपने लम्बे प्रवास में उन्होंने इस बात
पर सदैव दृष्टि रखी कि जहाँ कहीं से भी पुरानी पाण्डुलिपि प्राप्त हो
जाये, उसे हर कीमत पर हस्तगत कर लिया जाये. यही कारण है कि पुस्तकालय में
संस्कृत ग्रन्थों के साथ दक्षिणी भाषाओं के ग्रंथ भी मिलते हैं. कुछ
ग्रंथ बंगाली में भी हैं. महाराजा के इन प्रयासों से बहुत सी मूल्यवान
साहित्यिक सामग्री सुरक्षित रह गयी अन्यथा औरंगजेब के अन्तिम पच्चीस
वर्षो में दक्षिण भारत तो एक सैनिक शिविर बन चुका था तथा युद्ध व लूटपाट
में इन सांस्कृतिक निधियों का विनाश से बच पाना कठिन था. महाराजा का
पाण्डुलिपि संग्रह करने में ध्यान भारत के सभी खण्डों में बंटा हुआ था.
राजस्थान के क्षेत्र से भी अनेक ग्रंथों को हस्तगत कर संगृहीत करवाया.
मेवाड़ के महाराणा कुम्भकर्ण (कुम्भा) के बनाये हुए संगीत-ग्रंथों का
सम्पूर्ण संग्रह इसी कारण पुस्तकालय में उपलब्ध है. श्री औझा ने उचित ही
लिखा है कि इस दृष्टि से महाराजा का नाम सदैव अमर रहेगा. महाराजा ने भारत
के प्रसिद्ध संगीत वेत्ताओं को बीकानेर आकर बसने का निमन्त्रण दिया जिसके
फलस्वरूप साहित्य व पुस्तकालय दोनों समृद्ध हुए. शाहजहाँ कालीन भारत के
प्रसिद्ध संगीताचार्य जनार्दन भट्ट का पुत्र भाव भट्ट महाराजा के संरक्षण
में बीकानेर में रहा था.
अनूपसिंह ने पुस्तकालय को समृद्ध करने के लिए संस्कृत भाषा में अनेक
विषयों पर रचनाएँ करवाई. उनमें `काम प्रबोध' व `श्राद्ध प्रयोग
चिन्तामणी' मुख्य हैं. प्रसन्नता की बात है कि महाराजा ने उसी रुचि के
साथ राजस्थानी गद्य व पद्य दोनों में रचनाओं को पूर्ण राजकीय संरक्षण
प्रदान किया. इस दृष्टि से उनका दीवान नाजार आनन्दराम भी अपने स्वामी से
पीछे नहीं रहा. उसने स्वयं राजस्थानी में अनेक रचनाएँ रची.
अब पुस्तकालय पूरी तरह से स्थापित हो चुका था. १८वीं शताब्दी की विषम
राजनैतिक परिस्थितियों ने भी इस पर विपरीत प्रभाव नहीं डाला. यद्यपि शासक
पड़ौसी राज्यों व सामन्तों के साथ संघर्ष में बूरी तरह उलझे हुए थे, फिर
भी कुछ शासकों ने इस क्षेत्र में पूरी रुचि दिखाई. चूंकि अब भारत के अन्य
खण्डों से सम्पर्क लगभग टूट चुका था, अत: स्थानीय साहित्य को ही प्रबल
प्रश्रय मिला. राजस्थान की राजनीति, राजपूतों की शौर्य परम्पराएँ एवं
उनका इतिहास ही साहित्य के मूल बिन्दु बन गये. संस्कृत साहित्य की तुलना
में राजस्थानी भाषा में अधिक ग्रंथों का निर्माण हुआ. पुस्तकालय में
उपलब्ध अधिकांश राजस्थानी भाषा के ग्रंथ इसी काल के हैं. महाराजा गजसिंह
(१७४५-८७ ई.) का काल इस दृष्टि से विशेष उल्लेखनीय है. महाराजा स्वयं एक
कवि थे एवं खूब भजन बनाते थे. इस काल में, बल्कि महाराजा जोरावरसिंह के
काल (१७३६-४५ ई.) से ही बीकानेर में ख्यात रचनाओँ का बहुत जोर रहा.
`दयालदास री ख्यात' से पूर्व सभी इसी श्रेणी की रचनाएँ महाराजा
जोरावरसिंह, गजसिंह व सुरतसिंह के काल की हैं.
`बीकानेर रै राठोड़ां री ख्यात महाराजा सुजाणासिंघजी सूं गजसिंघजी तांई'
इस दृष्टि से बहुत उल्लेखनीय है. बीकानेर के दीवान मोहता परिवार का
योगदान भी इस क्षेत्र में महत्वपूर्ण है. नैणासी की प्रसिद्ध ख्यात भी इस
काल में पुस्तकालय का अंग बनी व उसकी प्रतियाँ तैयार करवायी गयी.
राजस्थान का `वात' साहित्य भी खूब विकसित हुआ. अधिकांश `वात' रचनाएँ भी
इसी काल की हैं, जो व्यक्ति विशेष से लेकर स्थिति विशेष का ऐतिहासिक
सन्दर्भ में महत्वपूर्ण ज्ञान प्रदान करती है. राजस्थानी भाषा में रचनाओँ
का आकर्षण इस स्तर तक बढ़ा कि मुगल `फरमानो' का भी राजस्थानी में अनुवाद
करवाया गया. आईने अकबरी के एक भाग का अनुवाद भी अत्यन्त महत्वपूर्ण देन
है. १९ वीं शताब्दी में यह परम्परा कुछ धीमी पड़ी. यद्यपि साहित्यिक
रचनाएँ होती रही है, लेकिन संग्रहालय कपड़े के बस्तों में बन्द होता चला
गया. इस पुस्तकालय की जानकारी सीमित व्यक्तियों तक ही रह गयी. कर्नल टॉड
को इस पुस्तकालय की कोई जानकारी नहीं थी, अन्यथा वह बीकानेर जरूर चला
आता. कर्नल टॉड ने महाराजा सूरतसिंह को ऐतिहासिक सामग्री से सम्बन्धित जो
पत्र लिखा था एवं महाराजा ने जो उत्तर भेजा था, उनमें इस पुस्तकालय की
कोई चर्चा नहीं है. अगर टॉड को इस पुस्तकालय की सामग्री उपलब्ध हो जाती
तो नैणसी की ख्यात के साथ बीकानेर की महत्वपूर्ण ख्यातें उसके हाथ लग
जाती व उसके राजस्थान के इतिहास को अनेक विसंगतियों से बचाया जा सकता था.
लेकिन इस अभाव का एक प्रत्यक्ष परिणाम यह निकला कि बीकानेर के शासकों ने
टॉड द्वारा बीकानेर इतिहास को दूसरा दर्जा दिये जाने के विरोध में सिढायच
दयालदास द्वारा बीकानेर के राठौड़ों का इतिहास उनके गौरव को पुन: स्थापित
करने के लिए लिखाया. दयालदास ने इसके अतिरिक्त `देशदर्पण' एवं
`आर्याख्यान कल्पद्रुम' की महत्वपूर्ण रचनाएँ की. इस सब कार्यों के लिए
उसने निश्चित रूप से पुस्तकालय का प्रयोग किया होगा, यद्यपि इस तथ्य की
ओर वह इंगित नहीं करता है. पर दयालदास की रचनाएँ पुस्तकालय की मूल्यवान
वस्तुएँ बन गयी. ऐसा प्रतीत होता है कि पाउलेट ने भी `गजेटियर  फ
बीकानेर' लिखते समय इस पुस्तकालय के कुछ बन्द बस्तों को प्रयोग के लिए
खुलवाया होगा. इसमें तो सन्देह नहीं कि उन्होंने `दयालदास री ख्यात' का
खुलकर प्रयोग किया था. वैसे पाउलेट के, समय से ही पुस्तकालय की उपयोगिता
की चर्चा पुन: जोर पकड़ने लगी थी. धीरे-धीरे इस बात की आवश्यकता समझी
जाने लगी थी कि इसे आधुनिक रूप दिया जाये और उस उद्देश्य के लिये कम से
कम महत्वपूर्ण ग्रंथों की सूची तो तैयार की जाये. मुंशी देवीप्रसाद व
गौरीशंकर हीराचन्द ओझा अन्य इति-~हासकार हैं, जिन्होंने इस पुस्तकालय का
पूरा उपयोग अपनी रचनाओं के लिये किया.
१८७४ ई. में श्री हरिशचन्द्र शास्त्री ने पहली बार विशिष्ट ग्रंथों की
सूची बनायी जिसे १८८० ई. में डॉ. राजेन्द्र लाल मित्र ने भारत सरकार की
ओर से प्रकाशित किया. महाराजा गंगासिंह के काल में पुस्तकालय का महत्व और
उभर कर सामने आया.
