<औङ्ङिचिअल् अन्ड् ंएडिअ ळन्गुअगेस्><ळेगिस्लटिवे><आनोन्><ऊ. फ्. ळेगिस्. छोउन्चिल् डेबटेस् ८९><१९८९><ऊ फ् घोव्ट्.><ळुच्क्नोत्><१२ टो १७><२०५०><आनोन् - ऊ.फ्. ळेगिस्. छोउन्चिल् डेब् ८९>

मेरी सरकार द्वारा लोकतंत्र में अपनी गहन निष्ठा के अनुरूप सहकारी
समितियों का संचालन लोकतांत्रिक तरीके से चुने गये जन-~प्रतिनिधियों
द्वारा सुनिश्चित करने के लिये प्रारम्भिक सहकारी समितियों, सहकारी
क्रय-विक्रय समितियों, प्राथमिक उपभोक्ता भण्डारों, क्षेत्रीय सहकारी
संघों तथा जिला स्तर की सहकारी संस्थाओं के निर्वाचन लगभग पूर्ण करा दिये
हैं. सहकारी समितियों द्वारा कृषकों को ऋण वितरित किये जा रहे हैं. कृषक
सदस्यों को अधिक राहत पहुंचाने के लिये सहकारिता के क्षेत्र में नई चेक
प्रणाली लागू की गई है और ५७० मिनों बैंकों की स्थापना का लक्ष्य रखा गया
है.
मेरी सरकार जनता के लिये चिकित्सा तथा स्वास्थ्य सेवाओं में समयबद्ध रूप
से प्रसार एवं गुणात्मक सुधार करने का हरसम्भव प्रयास कर रही है.
निर्धारित मानकों के अनुसार उपकेन्द्र, प्राथमिक स्वास्थ्य केन्द्र और
सामुदायिक स्वास्थ्य केन्द्रों की स्थापना सातवीं पंचवर्षीय योजना के
अन्तिम वर्ष अर्थात् १९८९-९० तक पूर्ण करने का प्रयास किया जा रहा है.
रोगों की रोकथाम के लिये वृहद् कार्यक्रम चलाये जा रहे हैं. आयुर्वेदिक,
यूनानी और होम्योपैथिक चिकित्सा पद्धतियों को भी यथोचित बढ़ावा दिया जा
रहा है. संजय गांधी आयुर्विज्ञान संस्थान देश के अग्रणी आयुर्विज्ञान
संस्थान के रूप में विकसित किया जा रहा है. मेडिकल कालेजों में
आधुनिकीकरण के लिये विशेष कदम उठाये गये हैं. परिवार कल्याण कार्यक्रम की
जन-~स्वीकृति के आधार पर प्रभावी बनाये रखने की दिशा में विशेष ध्यान
दिया जा रहा है.
मेरी सरकार शिक्षा के क्षेत्र में विभिन्न स्तरों पर गुणात्मक सुधार,
महिला शिक्षा के विस्तार, विज्ञान की शिक्षा और अनुसूचित जाति, अनुसूचित
जनजाति तथा पिछड़े वर्ग की शिक्षा पर विशेष बल दे रही है. भवन हीन
प्राथमिक विद्यालयों के लगभग १२,५०० भवनों का निर्माण कार्य आगामी
वित्तीय वर्ष के अन्त तक पूरा हो जाने के पश्चात् यह आशा की जाती है कि
प्रदेश में कोई भी प्राथमिक विद्यालय भवनहीन नहीं रह जायेगा.
माध्यमिक शिक्षा के अन्तर्गत व्यावसायिक शिक्षा को अधिक महत्व दिया जा
रहा है. कतिपय उच्चतर माध्यमिक विद्यालयों में कम्प्यूटर लिटरेसी
कार्यक्रम चलाया जा रहा है और ४३ विद्यालयों में कम्प्यूटर उपलब्ध कराये
जा चुके हैं. नई शिक्षा नीति के अन्तर्गत भारत सरकार की सहायता से राज्य
में २९ नवोदय विद्यालयों में शिक्षण कार्य प्रारम्भ हो चुका है. तभी
विश्वविद्यालयों में त्रिवर्षीय स्नातक पाठ्यक्रम लागू कर दिया गया है.
उर्दू भाषा की शिक्षा के प्रदेश में विशेष महत्व को देखते हुए
उर्दू-शिक्षण को अधिक गतिशील बनाया जा रहा है.
मेरी सरकार द्वारा जनता को विशेषकर आर्थिक दृष्टि से निर्बल वर्ग के
लोगों को जन-वितरण प्रणाली के अन्तर्गत दैनिक उपयोग की कतिपय वस्तुयें
नियंत्रित दरों पर राशन कार्ड के माध्यम से उचित मूल्य की दुकानों द्वारा
वितरीत कराने की व्यवस्था की गयी है. आवश्यक वस्तुओं की उचित मूल्य पर
उपलब्धि बनाये रखने और उनके मूल्यों पर नियंत्रण बनाये रखने के लिये
जमाखोरों, काला बाजारियों एवं मुनाफाखोरों के विरूद्ध कड़ी कार्यवाही की
जा रही है. खरीफ वर्ष १९८८-८९ के लिये लेबी योजना में ८.१४ लाख मीट्रिक
टन चावल खरीदा जा चुका है. चावल मिलों द्वारा २१.५ लाख मीट्रिक टन धान
खरीदा जा चुका है. यह भी सुनिश्चित किया गया है कि किसानों को समर्थन
मूल्य से नीचे धान न बेचना पड़े. भारत सरकार द्वारा निर्धारित मूल्य और
गुण निर्दिष्टियों के अनुसार गत वर्षों की भांति मूल्य समर्थन योजना के
अन्तर्गत गेहूं की खरीद की जायेगी. उपभोक्ता संरक्षण कार्यक्रम के
अन्तर्गत मण्डलीय मुख्यालयों पर `जिला फोरम' और राज्य स्तर पर `स्टेट
कमीशन' गठित किये गये हैं. इस कार्यक्रम के सुचारूरूप से कार्यान्वयन के
लिये उपभोक्ता संरक्षण निदेशालय तथा राज्य स्तर पर `उपभोक्ता संरक्षण
परिषद' का भी गठन किया गया है. इसके साथ ही व्यापारियों की व्यापार
सम्बन्धी कठिनाइयों के तत्परता से निराकरण के लिये `व्यापार मित्र समिति'
का गठन भी किया गया है. विभिन्न वस्तुओं के लिए केवल एक लाइसेंस दिये
जाने की व्यवस्था का निर्णय लिया गया है.
मेरी सरकार अनुसूचित जाति, अनुसूचित जनजाति, पिछड़ी जाति एवं विमुक्त
जाति के सामाजिक और आर्थिक उत्थान के प्रति निरन्तर प्रयत्नशील रही है.
इन जातियों के अध्ययनरत छात्रों को शैक्षिक सुविधा उपलब्ध कराई जा रही
है, जिन पर प्रतिवर्ष लगभग ६१ करोड़ रुपये व्यय किया जाता है. अनुसूचित
जाति के सर्वागीण विकास हेतु लागू की गई विशेष समन्वित योजना के अधीन
गरीबी की रेखा से नीचे रह रहे परिवारों के लिये स्वत: रोजगार योजना,
परिसम्पत्ति निर्माण योजना, मार्जिन मनो सहायता योजना तथा लघु सिंचाई
योजना संचालित है.
मेरी सरकार राजकीय सेवाओं में अनुसूचित जाति और अनुसूचित जनजाति के
व्यक्तियों की भर्ती विहित प्रतिशत के अनुसार सुनिश्चित करने के लिए
कटिबद्ध है और इस सम्बन्ध में लोग आयुक्त को समुचित अधिकार देने के लिए
उत्तर प्रदेश में लोक आयुक्त तथा उप लोक आयुक्त अधिनियम, १९७५ में सशोधन
करने के प्रश्न पर सक्रिय रूप से विचार कर रही है.
राज्य में शान्ति एवं व्यवस्था बनाये रखने के लिये मेरी सरकार निरन्तर
प्रयत्नशील रही है. राज्य की पुलिस के लिये १९८८ का वर्ष विषम
परिस्थितियों और चुनौतियों का रहा जिनमें उसने सामान्यतया अपने कर्तव्यों
का यथाशक्ति निर्वहन किया. पुलिस को अधिक सक्षम और गतिशील बनाने हेतु
मेरी सरकार निरन्तर प्रयास करती रही है. महिलाओं और बच्चों के प्रति होने
वाले अपराधों की रोकथाम के लिये एक पुलिस महिला सहायता प्रकोष्ठ की
स्थापना गत २ अक्तूबर को की गयी जो इस प्रकार के होने वाले अपराधों के
कारणों की समीक्षा भी करेगा. पुलिस प्रशासन को गतिशील बनाने के लिये
पुलिस वाहन और रेडियो संचार व्यवस्था को सुदृढ़ किया जा रहा है. पुलिस
प्रशासन के बारे में जनता की शिकायतों के निराकरण, सामाजिक कुरीतियों के
उन्मूलन, साम्प्रदायिक सद्भाव बढ़ाने तथा जनता एवं पुलिस के मध्य समन्वय
स्थापित करने के उददेश्य से प्रयोग के तौर पर पांच महानगरों में पुलिस
नागरिक समितियों का गठन किया जा रहा है जिसमें जनता के विभिन्न वर्ग के
प्रतिनिधि होंगे. अग्निशमन सेवा को आधुनिक उपकरण उपलब्ध कराये जा रहे हैं
और नये अग्नि-~शमन स्टेशन भी खोले गये हैं. कर्त व्य पालन के दौरान
गम्भीर रूप से घायल पुलिस अधिकारियों व कर्मचारियों को मिलने वाली सहायता
की धनराशि बढ़ा दी गयी है. इसी प्रकार जोखिम के फलस्वरूप मृत पुलिस
अधिकारियों/कर्मचारियों को अनुग्रह राशि का प्राविधान किया गया है.
अवयल्क अपराधी बालकों के सुधार, प्रशिक्षण और उनकी उचित पुनर्व्यवस्था के
लिये किशोर न्याय अधिनियम के अधीन प्रदेश में ५३ संप्रेक्षण गृह, ११
किशोर गृह, एक विशेष गृह, २ बाल निदेशन केन्द्र तथा ५० किशोर कल्याण
बोर्ड और ११ किशोर न्यायालयों की स्थापना की गई है. निर्धन और निराश्रित
विधवाओं के भरण-पोषण एवं बच्चों की शिक्षा के लिये तथा निराक्षित
विकलांगो को भरण-पोषण के लिये प्रतिमाह अनुदान दिया जा रहा है. उद्यमी
एवं स्वरोजगार में लगी महिलाओं को वित्तीय एवं परामर्शी सहायता देने के
लिए स्थापित महिला कल्याण निगम ने अपना कार्य प्रारम्भ कर दिया है. इस
वर्ष मानसिक रूप से अविकसित महिलाओं के लिये बरेली में और वृद्ध एवं
अशक्त महिलाओं के लिये वाराणसी में एक-एक गृह की स्थापना की गई है.
मद्यपान और मादक पदार्थों के सेवन को रोकने के लिये मद्यनिषेध विभाग की
स्थापना की गई है.
मेरी सरकार अल्पसंख्यक समुदाय के आर्थिक, सामाजिक और शैक्षिक उत्थान के
लिये निरन्तर प्रयत्नशील रही है. अल्पसंख्यकों के कल्याण के लिए विभिन्न
कार्यक्रम चलाये जा रहे हैं. पन्द्रह सूत्री कार्यक्रम के कार्यन्वयन की
प्रगति पर निगरानी रखी जा रही है.
मेरी सरकार का सदैव यह प्रयास रहा है कि जनता को शीघ्र और सस्ता न्याय
सुलभ हो. ६० तहसील पर मुंसिफ मजिस्ट्रेट के न्यायालय सथापित किये जा चुके
हैं. जल एवं वायु प्रदूषण अपराधों के निस्तारण के लिये एक विशेष न्यायालय
की स्थापना की गई है. इस वर्ष २ और स्थानों पर पारिवारिक न्यायालय
स्थापित किये गये. वर्ष १९८८ में उत्तर प्रदेश कानूनी सहायता एवं
परामर्शी बोर्ड द्वारा १४६ लोक अदालतें तथा लघु लोक अदालतें आयोजित की गई
जिनमें लगभग १,९७,६५१ मामलों का निस्तारण हुआ और ३,१९६ मामलों में
नि:शुल्क विधिक परामर्श दिया गया. इस वर्ष न्यायिक प्रशिक्षण एवं
अनुसंधान संस्थान द्वारा स्व. पंडित गोविन्द वल्लभ पंत के नाम पर एक शोध
पीठ की स्थापना की गई है. अधिवक्ताओं के कल्याण के लिये भविष्य निधि
योजना लागू की जा रही है.
राष्ट्रीय वन नीति के अनुसार वृक्षों के कटान पर रोक लगाई गई है साथ ही
वृक्षारोपण योजनायें भी चलाई जा रही हैं. नेहरू जन्म शताब्दी समारोह के
उपलक्ष्क्ष में वर्ष १९८८-८९ में जनपद गोंडा में सोहेलवां वन जन्तु बिहार
स्थापित किया गया है. मेरी सरकार पर्यावरण संरक्षण और परस्थितिकीय संतुलन
बनाये रखने की आवश्यकता के प्रति जागरूक है और इसके लिये विभिन्न
योजनायें और कार्यक्रम भी चलाये जा रहे हैं.
बिक्रीकर का राज्य का राजस्व आय में महत्वपूर्ण स्थान है. मेरी सरकार की
चोरी रोकने के लिये समय-समय पर समुचित उपाय करती रही है. इसके साथ ही
व्यापार और उद्योग को बढ़ावा देने की आवश्यकता के प्रति भी सजग है.
व्यापार को बढ़ावा और उपभोक्ता को राहत देने के उद्देश्य की पूर्ति के
लिये कतिपय दैनिक उपभोग की वस्तुओं को कर मुक्त कर दिया गया है. सुवास
रहित तेल, बस तथा ट्रक के चेसिस पर बिक्रीकर की दरों में कमी की गई है.
निर्माताओं को कतिपय सामग्री क्रय करने के लिये बिक्रीकर की दरों में
रियायत दी गई है.
आगामी वित्तीय वर्ष सप्तम पंचवर्षीय योजना का अन्तिम वर्ष होगा.
केन्द्रीय योजना आयोग द्वारा वर्ष १९८९-९० के लिये २,९७० करोड़ रुपये का
परिव्यय स्वीकार किया गया है, जो वर्तमान वित्तीय वर्ष के परिव्यय से २९०
करोड़ रुपये अर्थात् १०.८ प्रतिशत अधिक है. राज्य के लिये सप्तम
पंचवर्षीय योजना का कुल व्यय ११,००० करोड़ रुपये के अनुमोदित परिव्यय से
अधिक होने की आशा है. इस वर्ष अधिक खाद्यान्न उत्पादन के साथ-साथ उद्योग
और अन्य क्षेत्रों में भी अच्छी प्रगति होने की सम्भावना है, जिसके
परिणामस्वरूप अधिक आर्थिक विकास दर प्राप्त होने की मुझे पूरी आशा है.
माननीय सदस्यगण, मैंने आपके सम्मुख सरकार की प्रमुख नीतियों और किये जा
रहे कार्यों की संक्षिप्त रूपरेखा प्रस्तुत की है. विधान मण्डल के इस
सत्र में आपके सामने वर्ष १९८९-९० का आय-व्यय प्रस्तुत किया जायेगा और
वर्तमान वित्तीय वर्ष के लिये अनुपूरक मांगें भी प्रस्तुत की जायेंगी,
जिन्हें पारित करने की आपसे अपेक्षा की जायेगी. मैंने विगत सत्र के बाद
कुछ अध्यादेश प्रख्यापित किये हैं, जिनको प्रतिस्थापित करने वाले विधेयक
तथा कुछ अन्य विधेयक भी आपके विचारार्थ प्रस्तुत किये जायेगें.
माननीय सदस्यगण, इस प्रदेश को समृद्ध को राह पर आगे ले जाने का गुरुत्तर
भार आपके कन्धों पर है. मुझे आशा है कि इस प्रदेश की गौरवमयी परम्पराओं
और संसदीय लोकतांत्रिक प्रणाली की मान्यताओं तथा मर्यादाओं के अनुसार इन
राज्य के आर्थिक और सामाजिक विकास के लिये आप अपना सक्रिय सहयोग प्रदान
करेंगे. इन शब्दों के साथ मैं आपको अपने कर्तव्यों के निर्वहन के लिये
आहूत करता हूं. जय हिन्द.
श्री कृष्ण पाल सिंह (गोरखपुर-फैजाबाद डिवीजन स्नातक निर्वाचन क्षेत्र)--
मान्यवर, मैं आपकी अनुमति से दो शब्द निवेदन करना चाहता हूं, इस सन्दर्भ
में कि एक तरफ तो हमें लगा कि यह बहुत ही प्रसन्नता का विषय रहा कि आज
सम्भवत: दो दर्शकों के बाद प्रथम बार महामहिम राज्यपाल महोदय को यह अवसर
मिला कि वह अपना सम्पूर्ण वक्तव्य एक बिलकुल शान्तिपूर्ण वातावरण में पढ़
सकें. परन्तु हमें उसके दूसरे पक्ष को देख कर थोड़ी चिन्ता भी हुई. जिन
महान् और गौरवमयी संसदीय लोकतांत्रिक प्रणाली का हवाला दिया गया इस
अभिभाषण में, उसका यह तकाजा है कि यह अभिभाषण मात्र सत्ता पक्ष के लोगों
या हमारे जैसे निर्दलीय लोगों के बीच ही न पढ़ा जाये. यदि पढ़ दिया गया
तो सम्भवत: वह अधूरा रह जायेगा. यह अभिभाषण महामहिम राज्यपाल द्वारा जो
दिया जाता है वह सरकार की उपलब्धियों के एवं कार्यक्रमों को लेकर दिया
जाता है. आवश्यकता इस बात की होती है कि ऐसे अभिभाषण के समय विपक्ष भी
उपस्थित रहे. जो आलोचक हैं और जिसको इस बात को सुनाने की आवश्यकता होती
है आप उसे अपना सन्देश दें. पर आज इन दो दशकों में पहली बार यह परिस्थिति
भी आई कि सम्पूर्ण विपक्ष नें सदन से बहिर्गमन किया, वह सदन से अनुपस्थित
रहा. अभिभाषण का विपक्ष द्वारा बहिष्कार किया गया.
(व्यवधान)
सदन से समूचा विपक्ष अनुपस्थित रहा. मान्यवर, मैं जब कुछ कह रहा हूं,
आपकी अनुमति से तो एक शब्द मेरे मुंह से बहिर्गमन का निकल गया.
श्री सभापति--
आप दो शब्द कहने वाले थे, एक गलत निकल गया अब केवल एक बचा है.
