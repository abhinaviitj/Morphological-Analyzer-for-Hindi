<औङ्ङिचे आन्ड् ंएडिअ ळन्गुअगेस्><ंअस्स् ंएडिअ><ंइस्ह्र्.भ्><फतन्पुट्र><१९८८><शरिक><णेत् ढेल्हि><६४-६७><२६००><शरिक-फतन्पुट्र>

धर्म का आचरण लोगों को लज्जाजनक लगता है.
पुराणपंथी कहे जाते हैं धर्माचारी.
मुझे हंसी आती है.
धर्म ही तो मनुष्य की सारी कामनाओं की पूर्ति का एकमात्र साधन है और अंतत: वही उसे ईश्वर-सान्न्ध्य भी प्रदान कराता है.
मैं नहीं कहता कि आप अमुक धर्म माने अमुक नहीं कि राम ही एक मात्र ईश्वर है और कृष्ण, क्राइस्ट और बुद्ध, महावीर व्यर्थ की बातें हैं.
यों मेरा तुलसी कुछ ज्यादा ही कट्टर था और उसने वृंदावन में कृष्ण-मूर्ति के सामने टेक ही लगा दी कि जब तक धनुष-बाण नहीं धारण करो मेरा सिर नहीं झुकने का------ कहां कहौ छवि आपकी, भले बने हो नाथ. तुलसी माथा तब नवे, धनुष-बाण लो हाथ.. कृष्ण को झुकना ही पड़ा था तुलसी के सामने और मुरली छोड़ धनुष-बाण को हाथ में लेना पड़ा था.
यों मैं इसे बुरा नहीं मानता.
आपकी आस्था इतनी पक गई हो कि सर्वत्र अपने इष्टदेव के ही दर्शन होने लगें तो साधना का इससे अच्छा उदाहरण क्या हो सकता है? तो मैं कह रहा था खूब है आपकी समझ.
कुछ सरकारें धर्म-निरपेक्ष हो गयीं तो बहुतों ने मंदिर--मस्जिद जाना ही छोड़ दिया.
खूब लगाया आपने धर्म-निरपेक्ष हो जाना तो अपने में बड़ी अच्छी बात है.
यह तो सभी धर्मों को समान आदर देने का बड़ा अच्छा आधार है किसी के धर्म से भी घृणा नहीं करना, सभी धर्मों का सम्मान करना यही न है धर्म-निरपेक्षता? कि नहीं? पर जिसको धर्म के नाम से ही विरक्ति हो उसके लिए बड़ी अच्छी ढाल है आपकी यह निरपेक्षता.
वह निरपेक्षता हो गया पूरी तरह---किसी धर्म से उसे कोई लेना-देना नहीं.
फिर ईश्वर का भी ऐसे व्यक्ति से कोई लेना-देना नहीं रहता और एक दिन मूल-कटे वृक्ष की तरह वह कहीं का नहीं रहता.
उसका अध:पतन स्वाभाविक है.
पर मेरे दु:ख का सबसे बड़ा कारण है लोगों में धार्मिक सहिष्णुता का अभाव.
ऐसे तो लोग धर्म के नाम पर नाक-भौं सिकोड़ेंगे पर जब दो धर्म-संप्रदायों के मध्य टकराव की स्थिति आयेगी तो वे अपना रक्त बहाने सबसे आगे आ जायेंगे.
रोज ही देखता हूं ऐसी घटनाएं और रोज ही सिर-पीटता हूं आप सबों की नादानी पर.
अयोध्या तो मेरा मुख्यालय है न? यहीं की हनुमान-गढ़ी में तो लोग मेरा मुख्य आवास मानते हैं.
इस हनुमान गढ़ी के कंगूरे से मैंने क्या-क्या नहीं देखा? धर्म के नाम पर लोगों को कटते-मरते भी देखा और कभी विभिन्न धर्मावलंबियों को एक दूसरे के लिए महान् त्याग करते भी पाया.
हिंदुओं को मस्जिदें और मुसलमानों को मंदिर बनाते भी देखा.
पहले दूसरी बात को ही लेता हूं.
अपने इस हनुमान गढ़ से ही आरंभ करता हूं.
यदि कभी आपने अयोध्या आने का कष्ट किया हो और मेरे मंदिर तक पहुंच पाये हों तो आप इसकी विशालता और विचित्रता से अवश्य ही प्रभावित हुए होंगे.
हनुमान-गढ़ी इसका नाम यों ही नहीं पड़ा.
किसी विशाल गढ़, किसी किले से कम नहीं लगता यह स्थान.
इसकी स्थापत्य-कला दिल्ली और आगरे के लाल किले की याद दिलाती है.
चारों ओर उठी ऊंची चहारदीवारी के ऊपर से कृत्रिम तोपें भी झांकती हैं और किले-बंदी के अंदर के आकार ग्रहण करता धीरे-धीरे ऊपर आता देवालय किसी शांत सरोवर में शनै: शनै: प्रस्फुटित हो रहे कमल-कुसुम की छवि प्रस्तुत करता है.
नहीं, कमल का आकार नहीं है मंदिर का पर एक समग्र प्रभाव जो पड़ता है मन पर, उसी के निरुपण का प्रयास कर रहा हूं.
सीढ़ियों की एक लंबी पंक्ति बिछी है जो बाजार के किनारे से आरंभ होकर ऊंची चढ़ती विशाल प्रवेश-द्वार तक पहुंचती है.
कई तो इन ऊर्ध्वगामी सोपना-पंक्तियों को देखकर पहले ही हिम्मत हार देते हैं और मुझे एक मानसिक नमस्कार ही निवेदित कर आगे बढ़ जाते हैं.
सच, बड़ी सहज नहीं है चढ़ाई, चाहे वह इस मंदिर की हो या जीवन की.
ऊंचाईयों के अवलोकन-मात्र से जिनका सिर चकराता है वे इन पर अपने को स्थापित करने में सफल भी कैसे हो सकते हैं? तो कई और बाधाएं भी हैं मेरे तक पहुंचाने वाली इन सीढ़ियों को पार करने में.
आपके मन ने साहस बटोर लिया और पैरों ने साथ दे दिया तब भी इस मंदिर के मेरे ही नामधारी रखवारे आपको बड़ी आसानी से मुझ तक कहां पहुंचने देंगे! मेरे नामधारी इसलिए कहा कि ये भी कपि ही हैं जो सीढ़ियों के आर-पार के मुंडेरों और दीवारों पर घात लगाए जमे रहते है.
इनका ध्यान आपके हाथों में पड़े मिष्ठान-पात्र पर होता है और आप इनकी दुरभिसंधि से सर्वथा अनभिज्ञ सीढ़ियों की दो-चार दस पंक्तियां पार नहीं कर पाते हैं कि ये कई ओर से आप पर इस तरह टूटते हैं कि आप किं-कर्त्तव्य-विमूढ़, इनके मुंह ताकने लगते हैं और ये आपके हाथ की मिठाई पहले की आप समझें कि आप के साथ क्या घटित हो गया, आपकी बगल का आदमी आपको अपने कर्त्तव्य की याद दिलाने सामने आ जाता है--" अब जाइये दूसरा `दोना' लाइये.
आपको पता नहीं केसरी नंदन के भोग लगाने के पूर्व इनके ये स्वजाति वर्ग मिठाइयों की स्वाद-परीक्षा अपना दायित्व समझते हैं.
मिठाइयां इन्हें भा गयीं.
अच्छी हैं.
जाइये, और लाइये तथा अब की बार हाथ में एक छड़ी भी लेना न भूलिये.
वहां दुकान पर मिल जायेगी.
नहीं, मारने के लिए नहीं, केवल डराने के लिए.
यहां अहिंसा परमों धर्म: का सिद्धांत पूरी तरह चलता है वर्ना सीढ़ियों पर वानरों की यह वाहिनी कैसे पलती-पुसती रहती?" भाषण तो आपने अच्छा सुन लिया पर मैं बताऊं अहिंसा परमो धर्म: कभी अयोध्या का मूल मंत्र रहा होगा अब नहीं है.
जब मैं अहिंसा को यहां का मूल-मंत्र कहता हूं तो आप अन्यथा नहीं लें और राम-रावण की कहानी अथवा ताड़का, खर-दूषण और मारीच या अन्य असंख्य राक्षसों के बध की याद आप मुझे नहीं दिलाएं.
दुष्टों की हिंसा भी अहिंसा की श्रेणी में ही आती है क्योंकि एक की हिंसा से शत-सहस्र की हिंसा रुकती है.
खैर मैं तो कह रहा था, अयोध्या में अहिंसा का राज्य अब रहा नहीं! कभी था और तब वानरों के झुंड-के-झुंड यहां भी गलियों में निर्भीक विचरते थे.
मंदिरों पर किलकारियां मारते और अटारियों पर उछलते-कूदते एक गृह से दूसरे गृह तक निर्विरोध घूमते-खेलते-कूदते थे.
आज भी बहुत-से पुराने मकानों के दरवाजों-खिड़कियों पर मढ़ी लोहे की जालियां वानरों की अधिकता की सूचक हैं.
पर अब ये जालियां बेकार हैं.
बंदर अब भी हैं अयोध्या में पर गिनती के.
इनकी रक्षा के लिए अब किला-बंदी की आवश्यकता नहीं------जाली और जाल की आवश्यकता नहीं.
जाल में फंसा लिए गये यहां के निरीह वानर.
क्या समझे आप? फंसा लिए गये और मनमानी कीमतों पर झोंक दिए गये समुद्र-पार के अस्पतालों और प्रयोगशालाओं में जहां परीक्षण-प्रयोग के बहाने इन्हें भीषण शारीरिक यंत्रणा और अंतत: अप्राकृतिक और असामयिक मृत्यु का सामना करना पड़ा.
उजड़ गयी बंदरों की मंडली अयोध्या से.
जो कुछ रह गयी है वह पूर्व की छाया मात्र है------दो--चार--दस दर्जन लंगड़ाते भूखे-मरते कपि.
कहां हैं उन्मुक्त शाखामृगों के वे झुंड के झुंड जो इस नगरी की नैसर्गिक शोभा में चार चांद लगाते थे? नहीं, मेरा दर्द यों ही नहीं है? हनुमान गढ़ी के किले से सटा ही है एक इमली-वन.
`है' कहना अब व्यर्थ है `था' कहना ही ज्यादा उचित.
अब भी इमली के कुछ वृक्ष हैं---बूढ़े, जर्जर.
कुछ कुछ कमर से टूटे तो कुछ जड़ से खोखले.
जमीन ऊबड़-खाबड़; गंदगी और घास से भरी.
कभी यह हरा-भरा था पूरी तरह.
दर्शनीय देह-यष्टि के बंदरों का बास था इस वन की डाली-डाली पर.
लोग भीगे चनों की डालियां भर-भर इस बाग में आते.
कपियों के झुंड-के-झुंड उनके समक्ष जम जाते.
उनके हाथों से छीन-छीन चने चबाते.
कोई कंधे पर उछल आता, कोई कमर पर.
नहीं, किसी से किसी को भय नहीं था तब.
न नर को वानर से न वानर को नर से.
पारस्परिक सद्भाव और विश्वास का वातावरण व्याप्त था सर्वत्र.
और जाल बिछ गये इस इमनी-वन में भी, वानरों की संख्या क्षीण हो चली.
धीरे-धीरे प्राय: लुप्त हो गयी.
वन के उन्मुक्त वानर शाखा से शाखा को उछलने, कूदने-फांदने और प्रकृति के अपार प्रेम में पलने वाले शाखामृग पिंजरों में बंद हो, एक-दूसरे पर गिरते-पड़ते, नोंचते-खसोटते, क्षुआ और पिपासा की अग्नि में जलते चल पड़े हजारों मीलों की यात्रा पर.
नरों की धन-लिप्सा की आग में स्वाहा होने.
अब भी कुछेक बंदर हैं इस इमली-वन में.
पर अब कोई किसी के हाथ के चने नहीं चुनता.
न किसी नर में हिम्मत है तलहथी पसारने की न किसी वानर में साहस है पास फटकने का.
पारस्परिक प्रेम और विश्वास छीन लिया है आपसी भय, अविश्वास और घृणा ने.
चने अब लुटाये जाते हैं यहां, बिखेरे जाते हैं, बांटे नहीं जाते.
उजड़ गया इमली-वन, लुट गयी उसकी श्री-सुषमा और उसी के साथ लुट गयी हनुमान गढ़ी की भी गरिमा बहुत हद तक.
हां दु:ख है मुझे इसके उड़ने का.
कपियों के कैद होने और अंतत: असय पीड़ा के असंख्य द्वारों को पार करते, तिल-तिल कर मृत्युमुख में प्रवेश करने का.
पर दु:ख अधिक इस बात का है कि यह बाग आपने नहीं लगाया था.
आपने अर्थात् माथा कथित हनुमान-भक्तों ने, आपकी शब्दावली में कहूं तो हिंदुओं ने.
यह कहानी मैंने हनुमान-गढ़ी के स्थापन को लेकर शुरु की थी.
कहा था भिन्न है यह स्थापत्य, आपके सामान्य स्थापत्य, आपके सामान्य स्थापत्य से.
इस विशाल गढ़, इस विराट मंदिर को बनाया था एक मुसलमान सुल्तान मंसूर अली ने आज से कोई तीन सौ पूर्व.
मंसूर अली तब लखनऊ और फैजाबाद का प्रशासक था.
संत अभयारामदास का सहयोग मिला था उसे और उन्हीं की देख-रेख और निर्देश में पूर्ण हुआ था यह विशाल निर्माण-कार्य.
निर्वाण आखाड़ा के शिष्य थे अभयारामदास जी और यहीं अपने संप्रदाय का अखाड़ा भी स्थापित किया था उन्होंने.
मंसूर अली ने ही लगाया था यह बाग.
हनुमान गढ़ी के आस-पास की कोई ५२ बीघे जमीन दे दी थी उसने मंदिर और बाग के निमित्त.
शाखा-मृगों के लिए मंदिर बनाना है तो शाखाओं का प्रबंध तो करना पड़ेगा------तरुवरों का.
तो इमली के पेड़ से अच्छे पेड़ क्या होते-छाया की छाया, फल का फल, और फल भी कैसे? कच्चे में कसैले-खट्टे, पकने पर खट-मिट्ठे एक ही साथ कई-कई स्वादों का प्रबंध कर दिया उस मुसलमान भक्त ने वानरों के लिए.
तो मंदिर और बाग दोनों का श्रेय जाता है उस मुसलमान सुलतान को.
अनास्था के शिकार इस घोर कलियुग में भी एक तथाकथित विधर्मी की अगाध आस्था का प्रतीक है यह विशाल मंदिर.
धर्म-निरपेक्षता के सबसे अच्छे उदाहरण के रुप में अवस्थित है यह देवालय.
नहीं, वह मुसलमान हिंदू नहीं बन आया या मंदिर बना कर मस्जिदों की नमाज उसने नहीं बंद कर दी थी, पर इस निर्माण के द्वारा उस काल में भी धर्म-निरपेक्षता सरकारों का दायित्व नहीं बनी थी.
उसने सर्वधर्म समन्वय और धार्मिक सहिष्णुता का एक व्यावहार प्रतिमान उपस्थापित कर दिया था इस कृति के माध्यम से.
कहानी है इस निर्माण की भी.
सुलतान का एक मात्र पुत्र बीमार पड़ा था और प्राण बचने के कोई आसार नहीं रह गये थे.
रात्रि की कालिमा के गहराते ही जब उसकी नाड़ी उखड़ने-उखड़ने को हो आयी थी और प्राण अनंत पथ के पथिक बनने को आतुर हो आये थे तो उस सुल्तान ने मेरी गुहार लगाई थी------ "रहम करो पवन सुत! संकट-मोचन कहते हैं लोग तुम्हें! दे दो रहमत की भीख.
बख्स दो जिंदगी मेरे बेटे को.
बहुत दरवाजों पर माथा टेका मैंने.
पीर की मजारों से लेकर मस्जिद की दीवारों से सिर टकराया पर हाथ कुछ नहीं आया.
बेटे की बीमारी बढ़ती ही गयी तूफानी रफ्तार से.
अब तुम्हीं यह आफत टालो तो टालो वर्ना छिन गया मेरा औलाद-सुख.
बड़े-बड़े चमत्कार सुने हैं तुम्हारे.
साधु-संतों के तुम एक मात्र रखवारे हो.
मैं कोई साधु-फकीर तो नहीं अंजनी-कुमार, पर मेरा दिल पाक जरुर है.
मैं यह नहीं जानता कि खुदा होता है अथवा नहीं, अथवा होता भी है तो आसमान की किन बुलंदियों में बसता है वह, मैं उन ऊंचाइयों तक कैसे पहुंच पाऊंगा? मेरे खुदा तो बस तुम्ही हो.
तुम्हीं.
.
.
.
.
.
.
.
" मेरा वश चलता तो मैं यहीं पर मंसूर अली के मुख पर अपना हाथ रख देता.
खुदा अर्थात राम.
मेरे राम और मंसूर के अल्लाह में कितना अंतर है? कुछ भी तो नहीं हनुमान सब कुछ हो सकता है पर वह राम बन आये वह बर्दाश्त नहीं.
और मैंने मंसूर को और मौका नहीं दिया.
इसके पहले कि वह दुबारा मुझे खुदा का दर्जा दे दे मैंने अपने आराध्य को याद किया और पलक झपकते मंसूर के बेटे की धड़कन वापस आ गयी.
पर इस घटना से आप यह न समझ लें कि सभी मंसूरों और मौहनों की इच्छाएं यों ही बात की बात में पूरी हो जाती हैं और कभी मुर्दा शरीरों में यों ही प्राण फुंक आते हैं.
यह तो था कुछ ऐसा मंसूर की प्रार्थना, उसकी विवलता और उसके समपर्ण-भाव में कि पिघलना पड़ा मेरे राम को भी.
युगों में कभी-कभार किसी प्रलाद अथवा किसी ध्रुव की पुकार पर पसीज आती है उस करुणासागर की असीम करुणा की संपूर्ण ऊष्मा, अंतर की सारी छटपटाहट सिमट आती है तो यह पुकार प्रकृति के सारे विधि-विधानों को निरस्त कर असंभव को संभव कर देती है.
तो यह था एक उदाहरण जिसमें एक तथाकथित विधर्मी ने बनाया मेरा मंदिर.
यह कोई एकाकी उदाहरण नहीं.
अनेक दृष्टांत हैं ऐसे पर मैं एक ही ऐसी और घटना का वर्णन करुंगा.
लखनऊ का नाम तो आपने सुना होगा.
यह था कभी लक्ष्मणपुर.
अपभ्रंश होते-होते हुआ लखनपुर और कालांतर में इस्लाम के प्रभाव ने बना दिया इसे लखनऊ.
इसी लखनऊ के अलीगंज में एक मंदिर है मेरा जिसकी मान्यता अपनी ही ढंग की है.
हनुमानगढ़ी की तरह यह भी एक प्रमुख स्थान बन गया है मेरा.
प्रमुख इसलिए नहीं कि यह मेरे द्वितीय मुख्यालय के रुप में ख्यात है.
नहीं, यह बात नहीं.
प्रमुखता इसकी इस अर्थ में है कि लखनऊ या इसके आस-पास अथवा दूर-दराज के भी किसी मंदिर में मेरी मूर्ति स्थापित हो रही हो तो उसकी प्राण-प्रतिष्ठा तब तक अपूर्ण मानी जायेगी जब तक मंदिर से प्राप्त सिंदूर और लंगोटे का प्रयोग नहीं हो.
मंदिर से मुत ही ये वस्तुएं वितरित होती हैं--घंटा और छत्र तक.
मंदिरों का मंदिर है अलीगंज का यह हनुमान-मंदिर.
मेरे इस स्थान की महिमा प्रत्येक ज्येष्ठ मास में बढ़ आती है जब हर मंगल को यहां विशाल मेला जुटता है.
नर-नारियों, बाल-वृंदों की अपार भीड़ उमड़ती है और उत्सवों-महोत्सवों का लंबा सिलसिला चल पड़ता है.
भक्तों की आस्था का एक अपूर्व उदाहरण तब मिलता है जब मेरे से एक सप्ताह पूर्व से ही शत-सहस्र व्यक्ति लाल लंगोटा पहने सड़कों पर पेट के बल खिसकते---प्रणाम निवेदित करते-----मंदिर की ओर बढ़ते हैं.
इस प्रक्रिया में अधिकांश के पेट, छाती और ठुड्डी रक्त-रंजित हो उठते हैं पर श्रद्धा और भक्ति से अभिभूत इन भक्तों को शारीरिक पीड़ा का जैसे भान तक नहीं हो पाता.
खूब है अलीगंज का यह मेरा स्थान.
मनोकामना-पूर्ति की पीठ ही मान ली है लोगों ने यह.
रोज सैकड़ों मनौतियां मानी जाती हैं और उनमें अधिकांश पूरी भी हो आती हैं.
इसका श्रेय जाता है मुझे.
पर मैं बताऊं मैं तटस्थ ही रहता हूं अक्सर.
जो कुछ होता है आपके प्रयास और इच्छा-शक्ति के बल पर ही.
इच्छा का महत्व भी कुछ कम नहीं.
इच्छा जब श्रद्धा से संयुक्त हो जाती है तो देवता चाहे न चाहे उसकी पूर्ति के सारे अवदान-उपादान स्वत: आकृष्ट है आते हैं.
अधिकांश स्थितियों में इतना और मात्र इतना ही योगदान होता है मेरा आपकी मनोकामनाओं की पूर्ति में.
आपकी श्रद्धा, आपका विश्वास जाग्रत हो जाता है मेरी मूर्ति का संबल पा और श्रद्धा-विश्वास से आपकी आकांक्षा आकार ग्रहण कर लेती है.
श्रद्धा और विश्वास के इस आधार को आप साधारण नहीं समझें.
विश्वास फल कर रहता है क्योंकि विश्वास बल देता है आपकी आकांक्षी को.
यह सारा संसार, यह संपूर्ण ब्रमांड एक ही नियम पर टिका है और वह है पारस्परिक आकर्षक का.
हर वस्तु, समान-धर्मी वस्तुओं को खींचती है अपनी ओर.
विश्वास से बलवती हो आयी बायवीय इच्छा अपनी भौतिक प्रतिलिपि को आकृष्ट कर आपके सामने ला खड़ा करती है.
यह सब कुछ, विश्व-ब्रमांड से सामान्य नियम के अंतर्गत ही घटित होता है.
आपको पता है विश्वास के इस खेल के अत्याधुनिक उदाहरण का? नहीं तो बताता हूं.
आज से कोई लगभग दो हजार वर्ष (१९८७ वर्ष) पूर्व पैदा हुआ था क्राइस्ट.
ईश्वर का बेटा कहते थे लोग.
चमत्कार-पूर्ण था उसका जीवन.
जैसे कृष्ण ने अपने गुरु संदीपनी के पुत्रों को उनकी मृत्यु वर्षों पश्चात् ला कर खड़ा कर दिया, उसी तरह क्राइस्ट ने भी कई निष्प्राणों को प्राण-दान दिए.
क्राइस्ट की सबसे बड़ी विशेषता थी उनकी रोग-निवारण शक्ति जिसको आंग्ल-भाषा में `हीलिंग पावर' की संज्ञा देते हैं.
नेत्रहीनों को ज्योति और कोढ़ियों को `काया' प्रदान करना क्राइस्ट के लिए साधारण बात थी.
जिधर से निकलता वह ईश्वर-पुत्र उधर ही लोगों की भीड़ उमड़ पड़ती--लंगड़े-लूलों और अंधों-कोढ़ियों की.
लोग चिल्ला पड़ते----- "क्राइस्ट कृपया मुझे ठीक कर दो.
" "तुम्हें विश्वास है मेरे बेटे कि मैं तुझे ठीक कर दूंगा?" क्राइस्ट किसी पीड़ित के पास रुकते और पूछते.
अगर जबाब आता--- "हां मेरे मालिक, तुम ऐसा कर सकते हो," तो रोग-विकार भी तत्काल चले जाते.
अंधों को आंखें मिल जातीं, कोढ़ी को `काया'.
यह था विश्वास जनित चमत्कार.
पर जबाब में जहां जरा भी देर होती, संशय की छाया की भी जहां झलक लगती वहां कुछ नहीं होता.
उस ईश्वर-पुत्र के किये भी वहां कुछ नहीं होता जहां विश्वास का अभाव होता.
तो कह रहा था अलीगंज के अपने मंदिर की बात.
आपका विश्वास ही फलता है यहां.
और जगहों की अपेक्षा अगर वह यहां अधिक फलता है तो उसका कारण भी वही विश्वास ही है--युगों से फलीभूत होती लोगों की आस्था.
वर्षों से इस स्थान पर फलता-बढ़ता लोगों का अदम्य विश्वास, उनकी अपार श्रद्धा, विश्वास के इस घनीभूत स्वरुप का सहारा पा लड़खड़ाता विश्वास भी अगर सशक्त हो आपकी मनोकांछा-पूर्ति का बहाना बन आता है तो श्रेय मुझे नहीं आपकी श्रद्धा, आपके विश्वास को ही मिलान चाहिए.
मेरे तुलसी ने तो श्रद्धा और विश्वास को शिवा और शिव का स्वरुप ही कह दिया.
उनकी प्रतिमा का एक मात्र साधन-- "भवानी शंकरौ बंदे, श्रद्धा विश्वास रुपिणौ.
" तो जो विश्वास साक्षात् शिव के साक्षात्कार का आधार बन सकता है, जो श्रद्धा स्वयं भवानी को अनुकूल कर सकती है, उस श्रद्धा, उस विश्वास के समक्ष अप्राप्य क्या रहता है, असंभव क्या बचता है? तो मैं कहूंगा, अपनी श्रद्धा को ही संवारिए, अपने विश्वास को बल दीजिए और फिर मनौती चाहे अलीगंज के मंदिर में मानिए या अपने गांव के अश्वत्थ-वृक्ष के नीचे, उसे पूर्ण होने से कोई रोक नहीं सकता.
बात फिर घूम कर अलीगंज आ गयी.
कहना यह था कि अयोध्या की हनुमानगढ़ी की तरह ही इस कामना-पीठ के इतिहास के पीछे भी किसी तथाकथित अहिंदू का ही हाथ है.
बात आज से कोई दो सो वर्ष पूर्व की है.
अवध के नवाब थे मुहम्मद अली शाह.
उनकी बेगम रबिया औलाद सुख से वंचित थी और दवा-दारु से लेकर दुआ-प्रार्थना तक बे-असर साबित हुई थी.
तब इस मुसलमान-भाई को किसी ने एक हिंदू फकीर की याद दिलाई.
इस्लामबाड़ी में कभी रहा था मेरा एक छोटा-सा मंदिर, पर उसका अब कोई अता-पता नहीं था.
इस्लामबाड़ी का नाम पहले कभी हनुमानबाड़ी ही था किंतु आज से कोई ६०० वर्ष पूर्व बख्तियार खिलजी ने इसका नाम इस्लामबाड़ी कर दिया.
इसी इस्लमाबाड़ी में रहते थे वह विरक्त साधु.
बाड़ी के बाबा के नाम से ही लोग जानते थे उन्हें.
मुझ में अपार श्रद्धा थी उनकी.
रबिया बेगम ने बाड़ी के बाबा के यहां आंचल फैलाया और बाबा ने फरियाद पहुंचाई मुझ तक.
पर मैंने रबिया की भक्ति की परीक्षा लेनी चाही.
स्वपन हुआ बेगम को-- "इस्लामवाड़ी के टीले के नीचे गड़ी-पड़ी है एक हनुमान-मूर्ति.
उसका उद्धार कर किसी मंदिर में स्थापित करो उसे.
" रबिया दौड़ी बाड़ी के बाबा के पास.
स्वप्न का संवाद सुनाया और बाबा के निर्देश पर खुदाई आरंभ हो गयी टीले की.
मिट्टी के नीचे दबी मिली वही मूर्ति जो आज अलीगंज के मंदिर में स्थापित है.
हाथी पर लादकर वह विग्रह लाया गया था यहां.
इरादा था गोमती-पार ले जाकर मुख्य नगर में स्थापित करने का.
पर हाथी बढ़ा ही नहीं इस स्थान से आगे.
लोग कहते हैं भा गया मुझे यह स्थान.
बेगम ने ही बनाया यहां पहला मंदिर.
मूर्ति के भोग-राग और पुजारी तथा साधु-संतों के भरण-पोषण के लिए भूमि मिल गयी.
महमूदाबाद रियासत से.
इस तरह मेरे इस मंदिर और भूमि दोनों का श्रेय जाता है उन्हें जिन्हें आप विधर्मी की संज्ञा देते नहीं थकते.
अब सोचने की बात यह है कि विधर्मी कौन है? वह जो धर्म के नाम पर मात्र रस्म-अदायगी करता है.
अथवा वह जो नींव को पक्की करने के लिए मंदिरों के कंगूरे गढ़ता है? खैर, अलीगंज नहीं पड़ा था तब इस मुहल्ले का मान.
इसके लिए भी एक चमत्कार को घटित होना था.
तब हुआ करते थे अवध के एक बड़े मशहूर नवाब ----- नवाब वाजिद अली शाह.
शाह की दादी आलिया बेगम ने एक बार बिस्तर पकड़ा.
किसी ने याद दिलाई मेरे मंदिर की और रबिया बेगम की संतान--प्राप्ति की कहानी की भी.
बेगम ने मनौती की और रोग-मुक्त हो गयी तो बहुत बड़ा उत्सव आयोजित किया मेरे मंदिर पर.
फकीरों, दरवेशों और साधु-संतों को छककर खिलाया.
गरीबों-भिखमंगों को निहाल किया.
तभी से चल पड़ी मेले की परंपरा जो आज तक वर्तमान है और तभी से पड़ गया इस मुहल्ले का नाम अलिया बेगम के नाम पर ही अलीगंज.
यहीं पर समाप्त हो जाती अलीगंज के मंदिर की यह गाथा अगर नवाब बाजिद अली शाह कि दरियादिली की अनगिनत कहानियों में एक इससे भी नहीं जुड़ी होती.
नवाब उन दिनों अपनी चहेती बेगम कैसर के नाम पर कैसर बाग का निर्माण करा रहे थे.
तरह-तरह के फूल-पौधों और ताल-तड़ागों से घिरी एक शानदार इमारत खड़ी हो रही थी बैगम के नाम पर.
इधर मारवाड़ का एक व्यापारी कई ऊंटों पर कस्तूरी-केसर लादे पहुंचा था लखनऊ की मंडी सआदतगंद में.
कस्तूरी-केसर के लिए देश भर में विख्यात इस मंडी के सौदागर जटमल, पड़ा रहा दिनों तक पर किसी ने हाथ नहीं लगाया एक दाने को भी.
जटमल घबराया तो लोगों ने याद दिलाई `अलीगंज के हनुमान जी' की.
जटमल पहुंचा इस मंदिर में.
मरता क्या न करता? लाखों पर पानी फिरने, जीवन भर की पूंजी के डूबने के भय ने भर दी उसकी कातर प्रार्थना में इतनी शक्ति कि अपूर्व हो आयी उसकी श्रद्धा, अडिग हो गया उसका विश्वास.
श्रद्धा-विश्वास की तरंगामित लहरों ने जा छुआ नवाब के कुछ दरबारियों के मन-प्राणों को और उनमें एक नवाब को एक विचित्र प्रस्ताव दे बैठा----"बेगम साहिबा के मान को रोशन करना हो तो पुतवा दीजिए पूरे कैसर महल को कैसर-कसतूरी से.
पूरा इलाका गम-गम कर उठेगा केसरिया गंध से और सार्थक हो जायेगा कैसर-बाग नाम भी.
" भा गयी नवाब को दरबारियों की बात और बिक गया जटमल का सारा केसर.
मैंने उसके लिए कुछ किया या नहीं पर दोनों हाथों से धन उलीचा था उस सौदागर ने इस मंदिर के नाम.
मूर्ति के ऊपर सोने का छत्र चढ़ाया जो आज तक वर्तमान है.
स्थान का नव-निर्माण हुआ और ऐसा उत्सव-आयोजन संपन्न हुआ यहां की हजारों लोगों की भीड़ उमड़-उमड़ पड़ी कई दिनों तक.
मेले का महत्व तब से निरंतर बढ़ता गया और आज यहां के ज्येष्ठ मासीय मेले का महत्व दूर-दराज तक विख्यात है और उसकी हनुमान-भक्ति अधूरी ही मानते हैं आप जिसने अलीगंज के मंदिर में माथा नहीं टेका हो और इसके मेले में भाग नहीं लिया हो.
