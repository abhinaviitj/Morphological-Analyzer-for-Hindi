<ळिटेरटुरे><ऐस्सय्स्><ढिन्कर् ष्.श्><ःइन्डि ंएन् णिगम्ड्हर><१९८७><णटिओनल् फुब् (शहिट्यमुक्हि)><णेत् डेल्हि><१३०-१३५><२२००><ढिन्कर् ष्.,हिन्डि ंएन् णिगम्ड्हर ऐस्>

+ हम एक विशाल देश के निवासी हैं. हमारा इतिहास इतना पुराना है जितना पुराना इतिहास
केवल चीन और मिश्र का समझा जाता है. किंतु भारत, शायद, चीन और मिश्र से भी प्राचीन
है. कम-से-कम यह तो सभी स्वीकार करते हैं कि भारत का प्राचीनतम ग्रंथ वेद ही सारी
मानवता का प्राचीनतम ग्रंथ है.
हमारे देश की एक प्रमुख विशेषता यह भी है कि यहां बसने वाले लोग नाना धर्मों को
मानते हैं, नाना प्रकार की भाषाएं बोलते हैं; तथा खान-पान, रहन-सहन और रीति-रिवाज
में भी उनकी रूचियां विभिन्न हैं. भारत में इस्लाम-धर्म शायद उस समय पहुंचा था,
जब हजरत मोहम्मद धराधाम पर मौजूद थे; और इंग्लैंड के लोग जब क्रिस्तान हुए,उससे
कोई दो सौ वर्ष पूर्व ईसाइयत का प्रवेश भारत में हो चुका था. जरथुस्त्र-धर्म के
मानने वाले पारसी लोग ईरान से भागकर यहां ९३६ ई.में आये थे और तब से वे आनंदपूर्वक
इस देश को ही अपना देश मानकर रहते आये हैं. यही नहीं, बल्कि हिंदू-धर्म की डालों
के समान, कुछ और भी धर्म हैं, जो हिंदुत्व से स्वतंत्र अस्तित्व रखते हैं, किंतु
जिनके अनुयायियों का देश यही भारत देश है.
यही कारण है कि भारत छोटे पैमाने पर सारे संसार का नमूना पेश करता है; और चूंकि
नाना धर्मों और नाना भाषाओं का देश होकर भी भारत एक देश रहा है, अतएव जो लोग
समग्र विश्व की एकता के लिए प्रयास कर रहे हैं, उन्हें भारत को देखकर यह आशा
बंधती है कि किसी-न-किसी दिन सारा संसार एक होकर रहेगा तथा दुनिया में जो अनेक
भाषाएं, अनेक धर्म और अनेक मतवाद प्रचलित हैं, वे संसार को एक होने से नहीं रोक
सकेंगे. सारी विभिन्नताओं को कायम रखकर भारत ने जिस एकता की उपलब्धि की है,
वही एकता संसार का ध्येय है. विभिन्नताओं को जबर्दस्ती दबाकर यांत्रिक एकता पैदा
करने का लोभ तानाशाही राजनीति को होता है और तानाशाही राजनीति केवल यांत्रिक
ऐक्य ही हासिल कर सकती है. किंतु भारत की एकता यांत्रिक नहीं, प्राणिक है; वह
ऊपर से लादी नहीं गयी है, भारत की सांस्कृतिक चेतना के भीतर से उत्पन्न हुई
है. इसीलिए समय-समय पर राजनीतिक दृष्टि से खंडित हो जाने पर भी, सांस्कृतिक
दृष्टि से यह सारा देश एक रहा है.
यही एकता भारत की शोभा है. इसी एकता के कारण गुलामी के दिनों में भी वह, किसी-न-
किसी अर्थ में, पूजनीय माना जाता था. और उसी एकता के कारण स्वतंत्रता के बाद
से भारत सारी दुनिया की रहस्यात्मक आशा का केंद्र बना हुआ है. जब राष्ट्रीयता
की लहर यूरोप में उठी, यूरोप खंड-खंड होकर अनेक चकलों में बिखर गया, क्योंकि
ये चकले धर्म से एक होने पर भी भाषाओं की भिन्नता के कारण बंटे हुए थे. किंतु
भारत में जब राष्ट्रीयता की लहर उठी, भारत के विभिन्न भाग परस्पर और भी समीप
आ गये. जिस राष्ट्रीयता ने यूरोप को टुकड़ों-टुकड़ों में बांट दिया, उसी
राष्ट्रीयता ने हमारी एकता को और भी मजबूत बना दिया. यह कोई आकस्मिक घटना नहीं
हैं. यह भारत की सांस्कृतिक प्रवृत्ति का परिणाम है. यह हमारे भूगोल की महिमा
है; यह हमारे इतिहास की देन है. हमारा जातीय दर्शन एकता का दर्शन है. हमारा
जातीय दर्शन घृणा नहीं, प्रेम सिखाता है; ईर्ष्या को नहीं, उत्सर्ग को उत्तेजना
देता है. यूकेरिस्टिक कांग्रेस और सार्वभौम बौद्ध-सम्मेलन ने यहां एक ही समय
में अपने-अपने धार्मिक समारोह किये; और इस देश के निवासी उन सम्मेलनों में इस
भाव से सम्मिलित हुए, मानो ये उनके अपने ही समारोह हों. यही भारत-धर्म है.
यही भारतवासियों की महिमा है. स्वामी विवेकानंद ने कहा था कि यह काफी नहीं है
कि अन्य धर्मों को हम बर्दाश्त करें. उचित बात यह है कि सभी धर्मों को हम अपना
ही धर्म समझें.
रूढ़ियों का समर्थक और मानवीय एकता का बाधक होने के कारण पिछले सौ वर्षों से
धर्म, प्राय: निंदित अवस्था में पड़ा रहा है. किंतु अब आसार ऐसे दीखते हैं, मानो
धर्म की निंदा का युग समाप्ति के पास हो. धर्म की अवेहलना इस कारण भी हुई कि
विज्ञान की बढ़ती के साथ-साथ मनुष्य का यह भाव भी जोर पकड़ने लगा कि सृष्टि
एक यंत्र है और ईश्वर उसका इंजीनियर है. और जैसे हम यंत्र के पुर्जे-पुर्जे का
हाल गणित के फार्मूलों से समझ सकते हैं, उसी प्रकार सृष्टि की हर एक घटना गणित
के फार्मूलों से समझ सकते हैं, उसी प्रकार सृष्टि की हर एक घटना गणित के
फार्मूलों से समझी जा सकती है. न्यूटन स्वयं धार्मिक मनुष्य थे; किंतु जिस
विज्ञान की उन्होंने नींव डाली, उसने धर्म के मूल को हिला दिया. विज्ञान
उन्नीसवीं सदी के अंत तक जितना उद्धत था, उतना उद्ध वह आज नहीं है. उन्नीसवीं
सदी तक विज्ञान अहंकार में था, क्योंकि उस समय तक उसकी जानकारी थोड़ी थी. बीसवीं
सदी का विज्ञान कुछ विनम्र हो गया है, क्योंकि अब वह उस गहराई में पहुंच गया है,
जहां इस बात की निश्चित घोषणा कठिन हो रही है कि संसार मैटर से बना है या स्पिरिट
से, तरंगों से निर्मित है या कणों से, अथवा उसकी प्रक्रिया शारीरिक है या मानसिक.
आज की भौतिकी का प्रवाह, निश्चित रूप से, मानसिकता की ओर है. भौतिकी अब उस
ऊंचाई पर पहुंच गयी है, जहां से दर्शन का समुद्र स्पष्ट दिखायी पड़ता है. न्यूटन
ने जिस दुनिया की कल्पना की थी, वह कवियों, संतों और रहस्यवादियों को बहुत
अनुकूल नहीं पड़ती थी. न्यूटन का विज्ञान ऐटम के धरातल पर अब भी उपयोगी, ठोस
और सत्य है. किंतु ऐटम के परे इलेक्ट्रोन और प्रोटोन के धरातल पर न्यूटन के
सिद्धांत अयथेष्ट साबित हो रहे हैं; और धीरे-धीरे संसार की जो कल्पना प्रकट हो
रही है, वह ऐसी है, जिसमें गणितज्ञ और रहस्यवादी, दोनों साथ रह सकते हैं. विज्ञान
के धक्के से धर्म के आनुष्ठानिक भाग (रिचुअल) दीवार की प्लास्टर के समान झरकर
नीचे गिर गये. किंतु धर्म का सारतत्व अनुष्ठान नहीं, अध्यात्म है; और यह अध्यात्म
आज भी कायम है और आगे भी कायम रहेगा. विनोबा जी ने बहुत ठीक कहा है कि जो सभ्यता
आगे आनेवाली है, उसमें विज्ञान और अध्यात्म, दोनों कायम रहेंगे. उस सभ्यता में
कला का भी स्थान ऊंचा रहेगा, क्योंकि विज्ञान का परिचय अध्यात्म से और अध्यात्म
का परिचय विज्ञान से केवल कलाएं ही करा सकती है.
धर्म, अर्थ और काम के त्रिवर्ग की कल्पना प्राचीनों की भ्रांति नहीं थी. यह
त्रिवर्ग त्रिकाल-सत्य तत्त्व है. वह पहले भी था, आज भी है और आगे भी कायम रहेगा.
'आदि भी सच, जुगादि भी सच, है भी सच और होसी भी सच' गुरू नानक ने अकाल
के बारे यह जो अलौकिक उक्ति कही थी, वह इस त्रिवर्ग पर भी लागू होती है. वस्तु
नहीं बदलती, केवल नाम बदलता है. गुलाब को चाहे जिस किसी नाम से पुकारिए, वह
हमेशा गुलाब ही रहेगा. नये युग की शब्दावली में काम रस-साहित्य और कलाओं
का पर्याय है, अर्थ से बोध समस्त ज्ञान-साहित्य और विज्ञानों का होता है तथा धर्म
अध्यात्म का पर्याय है.
सभी धर्मों के निगम और आगम, ये दो पक्ष होते हैं. निगम वह गंभीर बिंदु है, जहां
से सभी धर्मों की उत्पत्ति होती है. आगम अनुष्ठानों के जाल हैं, जो पूजन की
विधियों और पद्धतियों का विधान करते हैं. निगम मानवीय मन की वह अवस्था है, जब
मनुष्य यह जानने को उत्कंठित होता है कि जन्म के पहले मैं कहां था और मरने के
बाद मैं कहां जाऊंगा? यह सृष्टि आप-से-आप उछलकर हमारे समक्ष आ गयी है अथवा
इसकी रचना के पीछे किसी अदृश्य शक्ति का भी हाथ है ? जो कुछ हम देखते हैं, सृष्टि
वहीं तक समाप्त है अथवा उसका प्रसार इंद्रियों की गति से आगे भी पड़ता है ? निगम
धर्म के जन्मस्थान को कहते हैं. निगम वह जगह है, जहां सभी धर्म एक ही धर्म हैं,
जैसे अनेक नामों से अभिहित होने पर भी परमेश्वर एक ही है. निगम मूल है, आगम
शाखाएं हैं. धर्म एक है, केवल उसके साधन की पद्धतियां अलग-अलग हो गयी हैं. असली
धर्म निगम है, आगम उसका ऊपरी ठाट है. निगम सभी मनुष्यों को एक बिंदु पर एकत्र
करता है; आगम धर्म के बाहयाचारों पर जोर देकर मनुष्य-मनुष्य को परस्पर भिन्न कर
देते हैं. यदि मनुष्य अपने को निगम से बांधे रहे, तो आगम उसके बस में रहते हैं.
आगम केवल साधन मात्र हैं. मनुष्य का मुख्य ध्येय निगम की उपासना है. किंतु जब भी
आदमी निगम से छिटककर आगमों को अपना आराध्य बना लेता है, धर्म के टंटे शुरू हो
जाते हैं. विद्रोही लोग प्रहार निगम पर नहीं, आगमों पर करते हैं. क्रांतियां निगम
के खिलाफ नहीं आगमों के विरूद्ध हुआ करती हैं.
अपने देश में धर्म के क्षेत्र में सबसे बड़ी क्रांति गौतम बुद्ध ने की थी. किंतु
उनका भी आक्रोश निगम नहीं, आगम के विरूद्ध था. यह बात और है कि इस विद्रोही
धर्म ने भी आगे चलकर अगणित आगमों की सृष्टि कर डाली; और जैसे बुद्ध से पूर्व के
हिंदुत्व में निगम गौण और आगम प्रधान हो गये थे, उसी प्रकार बौद्ध मत के भी
हास-काल में निगम के बदले आगमों की प्रधानता हो गयी.
किंतु भगवान बुद्ध का एक अवदान ऐसा है, जिसकी धारा में हम आज भी बह रहे हैं.
बुद्ध के आविर्भाव के पूर्व भारत की संस्कृति प्राय: एक थी, जिसे हम वैदिक विशेषण
के साथ जानते हैं. 'प्राय:' मैं इसलिए कहता हूं, क्योंकि मेरा अनुमान है कि
महावीर और बुद्ध का आविर्भाव बिलकुल आकस्मिक घटना नहीं थी. वैदिक धर्म के
विरूद्ध महावीर और बुद्ध ने जो क्रांति की, उसके बीज श्रमण-संस्कृति में मौजूद
थे और यह संस्कृति आर्यों के आगमन के पूर्व से ही इस देश में वर्तमान रही थी.
फिर भी यह सत्य है कि वैदिक धर्म को जो चुनौती बुद्ध के हाथों प्राप्त हुई,
वैसी चुनौती और किसी के हाथों प्राप्त नहीं हुई थी.
बौद्ध क्रांति का एक बड़ा भारी परिणाम यह हुआ कि उसके बाद से भारत की संस्कृति
दो धाराओं में विभक्त हो गयी. एक धारा वह है, जिसका मूल वेदों में माना जाता है,
जिसके शास्त्र-प्रणेता मनु और याज्ञवल्क्य तथा दार्शनिक शंकर हैं. अश्वघोष को
छोड़कर संस्कृत के सभी कवि तथा हिंदी के महाकवि विद्यापति, सूरदास और तुलसीदास
इसी धारा के कवि हैं. आधुनिक युग में इस धारा के प्रतीक लोकमान्य तिलक और महामना
मदनमोहन मालवीय हुए हैं. और दूसरी धारा वह है, जो बुद्ध के कमंडलु से निकलकर
नागार्जुन और वसुबंधु आदि दार्शनिकों, सरहपा, गोरख आदि साधकों तथा कबीरदास,
गुरु नानक, दादू दयाल, रज्जब, मलूकदास, पलटूदास आदि संतों की वाणियों में बहती हुई
आधुनिक युग में महात्मा गांधी तक पहुंची है.
इन दो धाराओं में से पहली धारा वर्णाश्रम-धर्म की धारा है, जो आगमों में ढिलाई
को पसंद नहीं करती. आगम गरचे दूसरी धारा में भी उत्पन्न हुए, किंतु यह धारा
निगम-प्रधान है और उसका उद्देश्य आगमों को विलुप्त या काफी कमजोर करके मनुष्य-
मनुष्य को एक बनाना है. ज्यों-ज्यों समय बीतता जाता है, ये दोनों धाराएं परस्पर
करीब आती जा रही हैं. पहले भी उन्होंने एक-दूसरे को प्रभावित किया था और आज भी वे
एक-दूसरे को प्रभावित कर रही हैं. दक्षिण के आलवार कवियों के पद, अधिकांश में,
निगम-धारा के ही पद हैं. इसके विपरीत, आगम-मार्ग के विरोधी होने पर भी कबीरदास
कंठी और चंदन धारण करते थे, जिसे हम आगम-मार्ग के अनुमोदन का दृष्टांत कहेंगे.
आधुनिक युग में परमहंस रामकृष्ण ऐसे संत हुए हैं, जिनके भीतर इन दोनों ही धाराओं
का विलय हो गया था. उन्होंने वेदांत की भी साधना की थी और वे सगुणोपासक भी थे.
यही नहीं, प्रत्युत उन्होंने छ: महीनों तक मुसलमान के समान जीवन बिताकर इस्लाम
की साधना की थी और कुछ काल तक वे ईसाई-धर्म की भी साधना में रहे थे.
जिस युग में हम जी रहे हैं, वह आगम से अधिक निगम की महिमा से व्याप्त है.
इसीलिए नवयुग की धार्मिक प्रवृत्ति तुलसीदास के पक्ष में कम, महात्मा कबीर की
ओर कुछ अधिक पड़ती है. धर्म के बाहरी आचार निरादृत हो गये हैं. किंतु अध्यात्म
की निष्ठा आज भी अपना काम कर रही है. स्पष्ट है कि विज्ञान-सम्मत धर्म केवल
वेदांत ही हो सकता है, जो आगमों की बात नहीं करता, जिसका सारा जोर धर्म के निगम-
पक्ष पर है. जब रवींद्रनाथ ने यह कहा था कि 'धर्म को पकड़े रहो, धर्मों को छोड़
दो,' तब उनका ध्येय यही बताना था कि धर्म का निगम-पक्ष ही यथेष्ट है, आगमों में
फंसने से मनुष्य-मनुष्य के बीच विभेद उत्पन्न होता है. और डॉक्टर राधाकृष्णन् जिस
धर्म को 'आत्मा का धर्म' (रिलीजन  फ स्पिरिट) कहते हैं, वह भी धर्म के निगम-पक्ष
का ही एक नया नाम है. 'वेदांत' शब्द संस्कृत भाषा का है; अतएव यह आशंका उचित
ही है कि अन्य धर्मों के लोग इस शब्द को स्वीकार नहीं करें, क्योंकि आगमों की एक
शिक्षा यह भी है कि पूजा-पद्धति में केवल अपनी ही धर्म-~भाषा का व्यवहार करना
चाहिए. किंतु 'वेदांत' जिन अर्थों का वाचक है, उन अर्थों को अंगीकार किये बिना
संसार के धर्म एक नहीं होंगे. वेदांत मनुष्य-मनुष्य के बीच एकत्व स्थापित करता
है. वेदांत मनुष्यों को नाना शाखाओं से उतारकर मूल में एक करता है. वेदांत किसी
नये धर्म का विधान नहीं करता. वह सभी धर्मों के निगम-पक्ष में एक समान व्याप्त
है. वेदांती होने पर हिंदू पहले की अपेक्षा श्रेष्ठ हिंदू, मुसलमान पहले की अपेक्षा
अधिक श्रेष्ठ मुसलमान और ईसाई पहले की अपेक्षा अधिक श्रेष्ठ ईसाई बन सकता है.
यही वेदांत की महिमा है. वैज्ञानिक युग में धर्म-साधना का एकमात्र मार्ग वेदांत
का मार्ग है.
जैसे धर्म का ज्ञान जानवरों को नहीं, केवल मनुष्य को होता है, उसी प्रकार भाषा
भी केवल मनुष्य-योनि का गुण है. जानवर रूस में रहें या हिंदुस्तान में बोली उनकी
एक ही होती है. किंतु रूस में बसनेवाले मनुष्य वही भाषा नहीं बोलते, जो भाषा
हिंदुस्तान में रहनेवाले लोग बोलते हैं. मनुष्य भी जब पशु था, उसके पास भाषा
नहीं थी. उसकी भाषा का आरंभ तब हुआ, जब वह पशु-योनि से अलग होने लगा. भाषा
सभ्यता का मूल है. भाषा संस्कृति की असली शक्ति है. भाषा चिंतन का लिबास है.
जिस जनसमूह में चिंतन उच्च कोटि का होता है, उसकी भाषा भी उतनी ही प्रखर और महीन
हो जाती है. और जो जनसमूह अभी संस्कृति की दिशा में पिछड़ा हुआ है, उसकी भाषा भी
उसी परिणाम में स्थूल और भोंडी होती है. अतएव हमारी भाषाओं में चिंतन की स्वस्थ
परंपरा का विकास होना चाहिए, जिससे भारत अपने उस स्वरूप को संवार सके, जिसके कारण
वह जगत-भर में इतना विख्यात रहा है.
भाषा कोई भी बुरी नहीं होती: बुरे अगर होते हैं, तो उसके बोलनेवाले लोग होते हैं.
किंतु खेद का विषय है कि स्वराज्य के बाद से परे हिंदी पर जो अनेक आरोप लगाये
जा रहे हैं, उनमें से एक कुत्सित आरोप यह भी है कि हिंदी फकत हिंदुओं की भाषा
है, हिंदुत्व के अतिरिक्त इस देश में जो नाना धर्म हैं, उनके प्रति वह उदार नहीं
है तथा इस भाषा का स्वर सांप्रदायिक और उसकी दृष्टि संकीर्ण है. शब्द चाहे ये
नहीं रहे हों, किंतु ये अथवा इनसे मिलते-जुलते आक्षेप हिंदी पर दो-एक बार ऊंची-
ऊंची जगहों पर भी लगाये गये हैं. अवश्य ही इस प्रकार आक्षेप करने वाले लोग भाषा
और साहित्य के अध्येता नहीं, राजनीति के निरंकुश खिलाड़ी होते हैं, अन्यथा वे ऐसी
बात नहीं बोलते, जो सत्य के बिलकुल विपरीत और निराधार है. ऊपर मैंने भारतीय
संस्कृति की जिन दो धाराओं का उल्लेख किया है उनका जितना पुष्ट प्रमाण हिंदी में
मिलता है, उससे अधिक पुष्ट प्रमाण किसी और भाषा में उपलब्ध नहीं है. हिंदी
केवल हिंदुत्व की ही नहीं, इस्लाम और सिख-धर्म की भी भाषा है. हिंदी केवल वैदिक
या वर्णाश्रम-धर्म की रूढ़ियों का पिष्ट-पेषण नहीं करती, वह उनके विरूद्ध क्रांति
की भी शिक्षा देती है. वह केवल आगम-धर्म तक ही सीमित नहीं है, बल्कि निगम-धर्म
का भी आख्यान उसने बड़ी ही निर्भयता से किया है.
हिंदी के प्रमुख कवियों में गिनती केवल उन्हीं की नहीं होती, जो जन्म या धर्म से
हिंदू थे, बल्कि उसके शीर्षस्थ कवियों में कितने ही कवि ऐसे भी हुए हैं, जो धर्म
से सिख या मुसलमान थे. अगर अप्रमुख कवियों की गिनती की जाय, तो उस सरणी में दो-
चार नाम ईसाइयों के भी आ जायेंगे. अमीर खुसरो और कबीरदास, जायसी और उसमान,
रहीम और रसखान, अनी,अहमद और कमाल, ताज और तानसेन, नेवाज और फकरूद्दीन, आलम
और शेख तथा मुबारक और रसलीन-ये सब-के-सब अत्यंत उच्च कोटि के कवि हुए हैं. खास कर
कबीर, जायसी, रहीम, रसखान और रसलीन ने हिंदी की जो अपरिमित सेवा की, वह हिंदी-
साहित्य के इतिहास में अत्यंत गौरवपूर्ण स्थान रखती है और इन कवियों का सम्यक
अध्ययन किये बिना कोई भी व्यक्ति हिंदी-साहित्य का मर्मज्ञ नहीं माना जा सकता.
इसी प्रकार सिख गुरूओं, विशेषत: गुरू नानक और गुरू गोविंदसिंह की रचनाएं
हिंदी-साहित्य का अभिन्न अंग हैं और हिंदी के प्राचीन साहित्य का संकलन उनके समावेश
के बिना अधूरा समझा जाता है.
आंदोलन के रूप में सांप्रदायिक एकता की मांग इधर हाल में आकर बीसवीं शताब्दी में
उठी है; किंतु इस एकता की आवश्यकता भारतवासी आरंभ से ही महसूस करते आ रहे
थे और हिंदू-मुस्लिम-मिलन का मुख्य क्षेत्र होने के कारण सांप्रदायिक एकता पर
जितना अधिक जोर हिंदी-भाषी क्षेत्र में दिया गया उतना जोर और कहीं दिया गया या
नहीं, इसका यथेष्ट प्रमाण उपलब्ध नहीं है. कबीर साहब ने पंद्रहवीं सदी में हिंदू-
मुस्लिम-~ एकता का जो नारा दिया, वह नारा आज तक हिंदी में नि:शब्द नहीं हुआ है
और इन चार-पांच सौ वर्षों के बीच कई सौ कवि हिंदी में ऐसे हुए, जिन्होंने आंख
मूंदकर इस नारे को दुहराया है.
हिंदी का संत-साहित्य, जो आकार में महोदधि के समान विशाल है, इसी एकता का साहित्य
है. असल में यह साहित्य उस क्रांति का साहित्य है, जिसका प्रवर्तन बुद्ध ने किया
था. यह साहित्य आदमी की ऊंचाई की जांच उसके जन्म से नहीं, कर्म से करता है. यह
साहित्य धर्म के बाहयाचारों को ढकोसला समझता है और मनुष्य के धर्म को उसके चरित्र
में प्रतिबिंबित देखना चाहता है. यह सहित्य अस्पृश्यता का विरोधी और जाति- अहंकार
का कट्टर शत्रु है. यह साहित्य बैठकर खाने वालों का मजाक उड़ाता है और इज्जत उसकी
करता है, जिसके हाथों में मेहनत के घट्ठे या निशान हैं. यह साहित्य उस मानव-समाज
की भूमिका तैयार करता है, जिसकी कल्पना गांधीजी ने की थी-एक ऐसा समाज जिसमें शोषण
नहीं है, धन की पूजा नहीं है, धर्म का आडंबर नहीं है, अस्पृश्यता नहीं है और जिस
समाज में स्त्री और शूद्र दबाकर नहीं रखे जाते हैं, न कोई व्यक्ति इसलिए अहंकार
करता है कि उसका जन्म ऊंचे या धनी खानदान में हुआ है. हिंदी के संत-साहित्य की
सामाजिक विशेषता यह है कि अगर गांधी जी की कल्पना का समाज अस्तित्व में आ जाये तो
यह साहित्य उस समाज की रामायण बन सकता है अथवा अगर समाजवादी लोग धर्म को स्वीकार
करके अपनी कल्पना के समाज की स्थापना कर सकें, तो यह साहित्य उनका असली
मेनिफेस्टों बन सकता है, बशर्ते कि वे संतोष की महिमा को भी स्वीकार कर सकें.
