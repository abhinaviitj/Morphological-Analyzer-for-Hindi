<आ. ळ्.><ञ्. ठ्.><ढिनेस्ह्तर् फ्रसड्><ळोक् शहिट्य अउर् शन्स्क्रिटि><१९८९><झयब्हरटि फ्रकस्हन्><आल्लहबड्><४६ टो ५१><२४००><ढिनेस्ह्तर् - लोक् सहिट्य अउर् सन्स्क्रिटि><ढ्हनन्जय् खुमर्>

आदिम नाटक
वाल्ट ह्विटमैन ने एक कविता में अपने पाठकों से यह कहा है-'आज दिन और रात मेरे
साथ रुक जाओ और तुम सभी कविताओं का मूल जान जाओगे.' आदिम नाटक अपने दर्शकों और
अध्येताओं को साहित्यिक नाटकों के मूल की जानकारी के सम्बन्ध में बहुत कुछ ऐसा
ही आश्वासन दे सकते हैं ! यह सच है कि आज की आदिम जातियाँ ईसवी सन् के कई
शताब्दी पूर्व की आदिम जातियाँ नहीं हैं. वे भी परिवर्तित होती रही हैं. जो
आदिम जातियाँ पिछली कई शता-~ब्दियों से आदिम जातियाँ बनी रह गयी हैं, उन्हें
परिवर्त्तरन के नियम का अपवाद न मानते हुए भी, उनमें परिवर्त्तन की गति को,
अपेक्षाकृत मंद मानना असंगत नही है. इसीलिए जो जातियाँ उनसे आगे बढ़ी हैं. और
शिष्ट साहित्य का विकास कर सकी हैं, उनके साहित्यिक कहे जाने वाले नाटकों के
पूर्व रूप को समझने में आदिम नाटक सहायक सिद्ध हो सकते हैं.
संस्कृत में नृत्य से नाटक का सम्बन्ध (या विकास) स्वीकार किया गया है. दोनों
की व्युत्पत्ति एक ही 'नृत्य' या 'नट्' धातु-से मानी गयी है. दोनों की यह
घनिष्ठता आदिम जातियों के अभिनयमूलक प्रदर्शनों द्वारा भी सूचित होता है.
उनमें एक ओर नृत्य और अभिनय है तो, दूसरी ओर नृत्य, गीत और अभिनय एक सम्मिलित
और अविभाज्य इकाई की रचना करते हैं. आदिम जातीय नाटकों का सामान्य अभिप्राय या
तो नृत्य नाटक है या संगीत (गीती-~नाट्य) आस्ट्रेलिया की अरंटा जाति अपने
नृत्यों में कंगारुओं के युद्ध का अभि-~नय करती है और अमरीका की टीरा डेल
फ्यूगो जाति आखेट पशुओं की ध्वनि, आकृति और गति का. दक्षिण आस्ट्रेलिया के
नारिनयारी कबीले के कोरोबोरी नृत्य नाटक के बहुत समीप है. कोरोबोरी का गायन
नृत्य के साथ होता है, जिसका लक्ष्य "या तो उल्लास या युद्धोचित आवेश या किसी
अन्य भावना का अभिनय करना है."इस प्रकार के प्रदर्शन पूरे दल द्वारा भी
सम्पन्न हो सकते हैं और एक व्यक्ति द्वारा भी. पिग्मी जाति (अफ्रीका) के अनेक
नाटकों में एक ही व्यक्ति किसी आख्यान या मिथ के सभी पात्रों का अभिनय करता है.
किन्तु, आदिम जातियों के बीच वैसे नाटक भी प्रचलित हैं,जिनका गठन बहुत कुछ
साहित्यिक नाटकों के समीप है. उन नाटकों का रूप आनुष्ठानिक है. यह उल्लेख
आवश्यक है कि उनकी सभी नृत्यात्मक, नृत्य-गीतात्मक और आनुष्ठा-~निक
अभिव्यक्तियाँ नाटक नहीं हैं. केवल वे ही अभिव्यक्तियाँ नाटक हैं, जिनमें
पात्र आत्माभिव्यंजना की भूमिका में नहीं; वरन् अपने से भिन्न व्यक्तियों की
भूमिका में कार्य करते हैं और जिनमें भाग लेने वाले पात्रों के अतिरिक्त उनके
दर्शकों में भी इस बात की चेतना बराबर बनी रहती है. इस चेतना का सर्वोच्च रूप
आनुष्ठानिक नाटकों में मिलता है, जिनमें किसी मिथ की घटनाओं का पुन:
प्रस्तुतीकरण होता है और जिनके अभिनेता उसके मूल पात्रों के वास्तविक
प्रति-~रुप मान लिये जाते हैं. सामान्य अनुष्ठानों से आनुष्ठानिक नाटकों का यह
भेद भी ध्यान देने योग्य है कि उनमें अनुष्ठान क्रमश: गौण होने लग जाता है,
क्योंकि वह अभिनय द्वारा नियंत्रित और अंशतया परिवर्त्तित होने लग जाता है और
एक स्थिति आ सकती है, जिसमें वह एकदम गौण हो जाय.
इस बात पर आश्चर्य स्वाभाविक है कि सुविकसित आदिम नाटकों में से अधिकतम का
स्वरूप धार्मिक या आनुष्ठानिक है. आदिम संस्कृति की जानकारी इसका संतोषजनक
समाधान प्रस्तुत कर सकती है.
अनुष्ठानों और आनुष्ठानिक नाटकों का सम्बन्ध जीवन की उन्हीं स्थितियों से है,
जिनमें सफलता, अपेक्षित होते हुए भी, सांयोगिक और अनिश्चित हुआ करती है. जहाँ
सफलता अपने कौशल पर निर्भर है और इसीलिए विश्वास्य है, वहाँ उनकी आवश्यकता नहीं
समझी जाती. पोर्ट कीट्स की आदिम जातियाँ यह कहती हैं कि यदि कोई आदमी दस गज की
दूरी से बर्छा फेंक कर वालबी (छोटा कंगारू) मारता है तो यह मानवीय सम्भावना है.
इसके विपरीत, यदि वह पचास गज की दूरी से यही कार्य करता है तो यह ऐंजेपन
(अतिलौकिक शक्ति) की कृपा है. अभिप्राय यह कि वे सभी जीवन-सन्दर्भ और
स्थितियाँ,जो संक्रमण और संकट की हैं और जिनमें आशा और आशंका का प्रखर,
दीर्घकालिक तथा आवर्त्तक द्वन्द्व बना हुआ है, अनुष्ठानों, आनुष्ठानिक नाटकों
और जादू के प्रकृत विषय हैं. जन्म, मृत्यु, दीक्षा, विवाह, युद्ध और रोगोपचार
के संस्कारों तथा आर्थिक कृत्यों से उनका बहुत समीपी सम्बन्ध है. फिर भी उनका
सबसे समीपी सम्बन्ध आर्थिक विषयों से है, जिनका आदिम मनुष्य के जीवन में
अपेक्षाकृत अधिक महत्व है. आखेट करने, फसल बोने और काटने और मछली मारने तथा
इनकी सुविधा उपस्थित करनेवाली ऋतुओं और अवसरों के समय उनका सम्पन्न किया जाना,
इसी का प्रमाण है. सामान्यत: आदिम और गैरआदिम, दोनों प्रकार के मनुष्यों की
चिन्ता आत्मरक्षण और इसके लिए परिवेश के नियंत्रण की है. आदिम मनुष्य के पास
गैर-आदिम मनुष्य की उन्नत प्रविधि का अभाव है, इसलिए उसमें आर्थिक असुरक्षा का
बोध अधिक प्रखर है. वह परिवेश को नियंत्रित करने के साधनों की सीमा की
पूर्त्ति जादू और आनुष्ठानिक नाटकों द्वारा करता है. इससे वह भय और अरक्षा की
भावना से अपने को मुक्त करने में समर्थ होता है और सफलता के विश्वास के साथ
अपने कार्यों में प्रवृत्त हो पाता है.
आदिम नाटक के स्वरूप का कुछ उदाहरणों द्वारा स्पष्ट किया जाता है. अमरीका और
अफ्रीका की आदिम जातियों के लोक नाटक पर्याप्त विकसित और समृद्ध है.
जीवित आदिम जातीय संदर्भ में उनके उपमान नहीं मिलते. वे एक ओर जन्म,मृत्यु,
वयस्कता, रोग आदि जैव स्थितियों से तो दूसरी ओर आखेट, फसल आदि आर्थिक चिन्ताओं
से संलग्न हैं. उनमें वही प्रतीकात्मकता मिलती है, जो जादू या अनुष्ठान में.
उनमें प्रतीकात्मता निश्चित लक्ष्य की प्राप्ति के लिए सम्पन्न वस्तुसंयोजन और
व्यवहारविधि के रूप में व्यक्त होती है. वह कुछ उदाहरणों में प्रत्यक्ष और
प्रत्यभिज्ञेय होती है और कुछ में इतनी अप्रत्यक्ष और दुरूह कि उसकी संतोषजनक
व्याख्या कठिन हो जाती है.
पावनी जाति का गर्जनोत्सव नाटक बालक के दीक्षा-संस्कार के रुप में आयो-~जित
होता है. उसमें आनुष्ठानिकता का नाटकीय पक्ष बहुत गठित और स्पष्ट है. वह आकाश
में वर्षा-काल के प्रथम मेघों के गर्जन के बाद आरम्भ होता है और पुराकालीन दैवी
कृत्यों का अनुकरण प्रस्तुत करता है. उसके अभिनेता होते हैं तिरावा, प्राततारा,
सांध्यतारा, महाकृष्ण उल्कातारा, उत्तरतारा, उत्तर मरूत्, सूर्य, चन्द्रमा और
परुख्ती के याजक, जो बारी-बारी से आगे आकर अपने-अपने देवता को पूजन-सामग्री
अर्पित करते हैं. अन्त में मुख्य याजक एक गीत गाता है, जिसमें वह बालक के
प्रति,जिसके उत्सव का आयोजन होता है, कृतज्ञता ज्ञापित करता है. वह इस अवसर पर
जो कुछ कहता है, उससे नाटक का अभिप्राय स्पष्ट हो जाता है:
"याजको, हमने उस उत्सव का समापन किया है, जो हमें परुख्ती से मिला है. एक छोटा
बालक यह उत्सव देखना चाहता था. याजको, यही कारण है कि तुमलोग इस घर में आये हो
और इस घर में देवताओं की जगहों पर, सीधे बैठे हो, उनकी तरह ही सट-सट कर बैठे
हो. तुम उनकी जगहों पर बैठे हो और हम तुम्हें वे कथाएँ और विधान दे रहे हैं,
जिन्हें बहुत पहले उन्हीं स्थानों पर बैठे, जहाँ कि तुम अभी बैठे हो,
पूर्ववर्त्ती याजकों ने, पुराकाल में कहा था."
होपी जाति का पोवामू अनुष्ठान बालक की दीक्षा और नये वर्ष की फसल के लिए मनाया
जाता है. उसमें पोवामू याजक धरती के नीचे से आने वाले मूइंग्वू का प्रतिनिधित्व
करता है. उसमें केन्द्रीय महत्त्व सेम के बीजों के वपन और अंकरण का है.
पाँचवें दिन मुइंग्वू (अंकुरण-देवता) आता है और आते ही खड़ा हो जाता है.
कबीले के प्रधान लोग उससे पूछते हैं-"आप कहाँ से आये हैं ?" वह कहता है-"मैं
नीचे, तोवानाशाबे,से आया हूँ."-"अच्छा, यह तो कहें कि आप क्यों घूम रहे हैं
?"-"अच्छा, तोवानाशाबे के लोग जमा होकर सीढ़ी बना रहे थे. उन्होनें सीढ़ी
तैयार की, वह फीरोज़ी लड़ियों से बँधी हुई थी. उसी रास्ते हम ऊपर और बाहर आये.
हम पश्चिम की ओर आये. सुन्दर लाल मकई के बीजों से अंकित मार्ग पर हम चलते गये.
हमने होतोतो कचिन प्रधान का घर देखा. घर लाल कुहासे से ढका हुआ था. इस
प्रकार हम अन्दर गये. हातोतो कचिन प्रधान वहाँ था. उसी के पास सुन्दर लाल
मकई के बीज, सेम, तरबूजे थे, और वह इसी तरह वहाँ रह रहा था. यहाँ ये औरैबी
बालक-बालिकाएँ, अलग-अलग कदों की छोटी
बालिकाएँ, छोटे बालक, यहाँ सिपापू पर हमारे समारोहों को जानेंगे. हाँ, वे
इन्हें जानेंगे. सुन्दर सीढ़ी के बल्ले, सुन्दर सीढ़ी के डंडे, फीरोजी लड़ियों
से सीढ़ी में बँधे हुए. इस प्रकार हम बाहर आये."
मुइंग्वू अन्य दिशाओं के सन्दर्भ में इन्हीं वाक्यों को दुहराता जाता है और
अन्त में यह कहता है कि अब आनुष्ठानिक शुद्धीकरण के लिए बच्चों को यक्का
चाबुकों से मारा जायेगा और यक्का बीजों से उनके केश धोये जायँगे. अनुष्ठान का
समापन करते हुए वह कहता है-"इस प्रकार तुम लोग श्वेत उदय और पीत उदय (उषा या
जीवन) का अनुसरण करो, इस मार्ग का अनुसरण करो, जो कि मकई के सुन्दर पराग से
अंकित है और जिस पर वृद्धावस्था के चार चिह्न (बैसाखियाँ) खड़े हैं. तुम इनका
सहारा लोगे और जहाँ सबसे छोटी बैसाखी खड़ी है, वहाँ बूढ़ी स्त्रियों और बूढ़े
पुरुषों की तरह (के रूप में) सो जाओगे. लेकिन, मैं अकेला नहीं हूँ." यह कह कर
वह अपने साथ आये चार विदूषकों को बुलाता है जो नृत्य और अभिनय करते हैं.
विनबैगो जाति के ओझा-नृत्य का केन्द्रीय विषय मनुष्य की मरणशीलता का युक्तीकरण
है. उसमें संस्कृति नायक शशक द्वारा पृथ्वीस्रष्टा के आदेश की अवज्ञा से मनुष्य
की मृत्यु के आरम्भ और मृत्यु की क्षतिपूर्ति की कथा का प्रस्तुती-~करण मिलता
है. अभिनय में कथा के मूल परिवेश की रचना मंचसज्जा और मुखौटों द्वारा की जाती
है. अनुष्ठानगृह उस द्वीप-पृथ्वी का प्रतिनिधित्व करता है, जो सृष्टि के आरम्भ
में पृथ्वीस्रष्टा द्वारा रची गयी थी. पृथ्वीस्रष्टा ने पानी पर निरन्तर हिलती
हुई द्वीप-पृथ्वी को अचल करने के लिए चार व्यक्ति भेजे थे. नाटक के चार व्यक्ति
उनका प्रतिनिधित्व करते हैं. आदेश-भंग करने के कारण मानव जाति के लिए अर्जित
मृत्यु के बाद शशक उनके पास गया था. इस नृत्य या नाटक में भाग लेने वाला हर
व्यक्ति अनुष्ठानगृह की परिक्रमा के रूप में पुनरा-~वृत्त करता है. जिस प्रकार
मूल कथा में शशक ने खोकेरा (सर्व-वस्तु-मूल) के घर से होकर दक्षिण से पूर्व की
यात्रा सम्पन्न की थी, उसी प्रकार अनुष्ठानगृह के बीच में खोकेरा अवस्थित रहता
है और दक्षिण (सूर्यास्त के स्थान अर्थात् मृत्यु) से पूर्व दिशा (सूर्योदय के
स्थान अर्थात् जन्म) की यात्रा की जाती है. इसका अभिप्राय यह होता है कि जिवन
भी अन्ततोगत्वा मृत्यु से गुजर कर नव-जन्म पाते रहने की वह प्रक्रिया है, जो
कभी भंग नहीं होती.
कुछ नाटक उन घटनाओं का प्रदर्शन करते हैं, जिन्होंने मानव संस्कृति का रूप
परिवर्त्तित कर दिया. अग्नि की उपलब्धि एक वैसी ही घटना है. पश्चिम सुडान के
डोगोन कबीले के एक आनुष्ठानिक नाटक का विषय अग्नि की चोरी है. पहले पृथ्वी पर
अग्नि नहीं थी. एक लुहार ने सूरज का एक टुकड़ा तोड़ लिया और वह उसे लेकर पृथ्वी
की ओर भागा. इस क्रम में अग्नि का एक अंश नीचे गिर गया, लेकिन लुहार ने उसे
बर्छे से उठा लिया और भागने लगा. सूरज ने उसे मारने के लिए वज्र फेंके, जो
व्यर्थ गए और वह पृथ्वी पर गोदाम में अग्नि संचित करने में सफल हो गया. नाटक या
उत्सव में एक आदमी उस पुरातन लुहार का प्रतिनिधित्व करता है. वह हाथ में मशाल
लेकर मैदान के चारों ओर दौड़ता है और बीच-बीच में आग गिराता जाता है. छुरा
चमकाते हुए दो मुखौटाधारी व्यक्ति, जो वज्र का प्रतिनिधित्व करते हैं, उसका
पीछा करते रहते हैं. यह दृश्य तीन बार दुहराया जाता है. लेकिन, अन्तिम बार वह
मशालधारी व्यक्ति आग जमा करने के लिए निर्धारित स्थान तक पहुँच जाता है.
इस प्रकार के नाटकों की तुलना में रोग और आसन्न संकट से मुक्ति तथा आर्थिक
कार्यकलाप से सम्बन्धित नाटकों की संख्या कहीं अधिक है अफ्रीका के ही अशान्ती
कबीले में ओझा द्वारा पूर्वोक्त आसन्न संकट को दूर करने के लिए एक नाटक आयोजित
होता है. कुछ वैसे नाटक भी प्राप्य हैं, जो अपनी विविधता और सम्पूर्णता में
अभिप्रायों के एक बहुत बड़े संकुल को व्यक्त करते हैं. अम-~रीका की प्यूब्लो
(होपो, जूनों ओर केरेस) जातियों के नाटकों का, इस प्रसंग में विशेष रूप में
उल्लेख किया जा सकता है, मुख्यत: जूनो जाति के शालाको (देवताओं का आगमन) का.
शालाको अभिनय और शोभायात्रा का अद्भुत मिश्रण है. इसके विविध कृत्य वर्ष भर
चलते रहते हैं. ये मकर संक्रान्ति से आरम्भ होकर वर्ष के अन्तिम मास के आरम्भिक
चौदह दिनों के सार्वजनिक उत्सव में समाप्त होते हैं. शालाको के पात्रों के
अभिनय के लिए जो व्यक्ति चुने जाते हैं, वे अभिनय की समाप्ति तक भय और पूजा के
विषय माने जाते हैं. उनका चुनाव प्रमुख देवता पाउतिवा का याजक करता है और वे
जिन देवताओं का अभिनय करते हैं, जनसमुदाय द्वारा वही देवता मान लिये जाते हैं.
वे वर्ष भर विभिन्न प्रकार के गुह्य कृत्यों में संलग्न रहते हैं और चौदह दिनों
के समारोह में ही अपने कृत्यों का सार्वजनिक प्रदर्शन करते हैं. चौदह दिनों का
यह समारोह ही शालाको कहलाता है.
शालाको के बहुत से भाग जिस अनुष्ठानगृह या रंगशाला में अभिनीत होते हैं, उसे
कीवा कहते हैं. कीवा भूमि के नीचे हुआ करता है और प्राय: पच्चीस फुट लम्बा,
बारह फुट चौड़ा और दस फुट ऊँचा होता है. उसकी छत में एक प्रवेश-~द्वार रहता है,
जहाँ नीचे उतरने के लिए एक सीढ़ी रखी रहती है. कीवा में ही कचिनों या
देवताओं के संवाद, नृत्य और कृत्य सम्पन्न होते हैं.
पूर्वकाल में वास्तविक कचिन गाँवों में आकर लोगों के साथ नृत्य किया करते
थे. उस मिथिक युग में पृथ्वी और पाताल के प्राणियों में सीधा और खुला हुआ
सम्बन्ध था, क्योंकि पृथ्वी पर रहनेवाले लोग मृत्यु से अपरिचित थे. लेकिन, एक
बार किसी मुखिया का शिशु मर गया. यह पहली मृत्यु थी और यही मानव जाति की नियति
बन गयी. उसने जब पाताल के प्रवेशद्वार से नीचे देखा तो अपने बच्चे को दूसरे
बच्चों के साथ खेलता पाया. उसे यह बतलाया गया कि अब से आदमी मरा करेगा.
लेकिन, मरने वाले व्यक्ति की आयु यदि चार वर्ष से कम हुई तो चार दिनों तक पाताल
में रहने के बाद वह अपने लोगों के पास लौट आयेगा. प्यूब्लो मृत्युलोक को पृथ्वी
का दूसरा रूप मानते हैं, क्योंकि उनकी दृष्टि में जीवन और मृत्यु में कोई विरोध
नहीं है. होपी इस विश्वदर्शन को मसाउउ नामक देवता के प्रतीक के माध्यम से
व्यक्त करते हैं. मसाउउ मृत्यु का देवता है. कब्रिस्तान उसका कीवा और मासाकी
(मन्दिर) है. धरती की सतह उसके दोमंजिले घर की छत है. लेकिन, वह अग्नि और
उर्वरता, और इस प्रकार जीवन का भी देवता है. यह विचारधारा होपियों और जूनियों
में, समान रूप में, कचिनों की कल्पना में मूर्त्त हुई है. अक्सर यह कहा जाता
है कि प्यूब्लो आनुष्ठानिक जीवन का केन्द्र जल है, क्योंकि वे वर्षा और फसल के
लिए ही विभिन्न प्रकार के धार्मिक कृत्यों में संलग्न रहते हैं. यह बात एक बड़ी
सीमा तक सच है, किन्तु वैसा सच, जो वस्तुस्थिति को, नि:शेष नहीं कर देता. यह
आगे के विवेचन से भी स्पष्ट हो जायेगा.
कचिन जो मृतात्माएँ, और इस प्रकार पूर्वज हैं, वर्षा से घनिष्ठ रूप में
सम्बन्धित हैं. वे आकाश में दिखायी पड़ने वाले मेघ हैं, इसलिए मेघपुरुष, और
वर्षाकर (उवान्नामी) हैं. पूर्वकाल में उनके पृथ्वी पर आने के कारण मृत्यु हुई
थी, लेकिन जब यह निश्चित हुआ कि अब वे वर्ष में केवल एक बार आया करेंगे और वह
भी प्रत्यक्ष रूप में नहीं, बल्कि अपने अभिनेता याजकों के रूप में, तब से वे भय
के पात्र नहीं रह गये.
