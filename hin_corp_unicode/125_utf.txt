<ःइन्डि ळिटेरटुरे><छ्हिल्ड्रेन्,स् ळिटेरटुरे><एजयन्टि शन्वन्ट् ठोप्पे><अरुन्कक><१९८२><छ्.भ्.ठ्.छ्. भच्ह्च्होन् कि खहनियन्><णेत् ढेल्हि><८०-८८><१८०४><ठोप्पे, 

ऐसा नहीं कि मुझे वरुणकाका अच्छे न लगते हों. हां, उनसे मेरी नाराजगी
जरुर थी.
वह मेरे पिताजी के सबसे छोटे चचेरे भाई थे. यहां पशुचिकित्सक बनकर वह
विदेश में और उच्च शिक्षा प्राप्त करने गए थे. भगवान जाने पशु-चिकित्सक
के लिए क्या उच्च शिक्षा होती है. विदेश से आने पर जबलपुर में
पशु-चिकित्सालय में उनकी नियुक्ति हुई थी. मेरे माता-पिता दोनों ही सेना
में डाक्टर थे. हम भी उन दिनों पहले से जबलपुर में ही रहते थे. इसलिए जब
तक वरुणकाका को अपना मकान न मिले उनको भी हमारे साथ ही रहना था. मैं
उन्हें देखने के लिये बहुत उत्सुक थी. सोच रही थी यह वरुणकाका कैसे
होंगे. मैंने शायद उन्हे बचपन में ही देखा था.
जिस दिन वह आए, वह दिन मुझे अच्छी तरह याद है.
उनका पहनावा कुछ विचित्र सा लगा. बाल भी काफी बढ़े हुए थे. सबसे अजीब बात
थी, उनका भाषण ---"वाणी, मुझे पूरा विश्वास है कि तुम अच्छी डाक्टर
बनोगी. यदि तुम डाक्टर बनो तो, पशु-चिकित्सक ही बनना. मेरी मदद से तुम
अवश्य अच्छी पशु-चिकित्सक साबित होगी. डाक्टर का पेशा ही तो सब से अच्छा
है. किसी को बेचैनी या तकलीफ में राहत पहुंचा कर कितनी खुशी होती है
विशेष रुप से किसी बेजुबान जानवर को."
मुझे जानवर अचछे तो लगते हैं लेकिन इसके लिए मैं ज्यादा से ज्यादा
जानवरों पर अत्याचार रोकने वाली संस्था की सदस्य बन सकती हूं. बस, इसके
आगे और कुछ नहीं. मैने जरा तुनक कर दृढ़ता से कहा,"वरुणकाका,मैं तो
अंग्रजी साहित्य पढ़ना चाहती हूं. यह डाक्टरी-वाक्टरी मेरे बस की नहीं
है. मेरे पर थोपने की कोशिश मत किजिये."
यह सुनकर वरुणकाका कुछ भौचक्के से रह गए. फिर मां से बोले,"भाभी, क्या
बिटिया का दिमाग फिर गया है? यह तो परिवार की परम्परा ही तोड़ने पर तुली
है. देखो न, हमारे परिवार में तो डाक्टरी कूट-कूट कर भरी है. मुझे तो
लगता है कि हमारे पूर्वज भी वैद्य और उपचारक ही रहे होंगे . और यह रानी
जी अंग्रेजी पढ़ने पर तुली है. इसे कुछ समझाओ भाभी."
मैंने चुप रहना ही ठीक समझा. जब तक वह हमारे पास रह रहे थे मैं उन्हें
क्या कहती. लेकिन मन ही मन हम दोनों के बीच एक शीत युद्ध सा छिड़ गया
लगता था.
वैसे, उनकी दो बातें मुझे बहुत अच्छी भी लगी थीं. एक तो
उन्होंने मेरे प्यारे एलसेशियन कुत्ते सुलतान को पटा लिया था. दूसरे,
उन्होंने मेरी पाक-कला की तारीफ की थी. मेरा बनाया हुआ रोगनजोश तो उन्हें
बेहद पसंद आया था. यह बात ठीक ही थी क्योंकि मैं पाक-कला में काफी निपुण
हूं. केवल इन्हें ही नहीं और लोगों को भी मेरा खाना बहुत पसन्द आता है.
कुछ ही दिनों पश्चात् उन्हें शहर से कुछ मील दूर एक मकान मिल गया. वे
वहां चले गये. लेकिन एक बार हम उन्हें मिलने गये तो वहां मैंने जो दृश्य
देखा, वह कुछ अजीब ही था. सारा घर गंदा पड़ा था. बगीचा उजड़ा-सा लग रहा
था. जिधर देखो, कुत्ते और विल्लियां घुम रहे थे. और एक सांप तो बड़े आराम
से कुँडली मारे एक बेंत की कुर्सी पर जमा हुआ था. मुझे विस्मय से उसकी
तरफ देखते हुए वरुणकाका ने जरा चिढ़ाते हुए कहा,"यह मेरा खास दोस्त है,
बिटिया." मैं भी उन्हें खिझान के लिए उसके निकट गई और उसे प्यार से
सहलाया.
वरुणकाका को अच्छा लगा, वे और बढ़-बढ कर बताने लगे,"यहां बन्दर भी बहुत
हैं. वास्तव में वे पिछले बगीचे में बेर के पेड़ पर रहते हैं और मुझसे
मिलते रहते हैं."
"तो मुझे भी उनसे मिलाओ न, काका!"
इस समय मैं अपनी नाराजगी भूल गई थी.
"हां, हां, क्यों नहीं? जरुर मिलाऊंगा. एक तो अभी नया ही आया
है. मैने उसे बिलकुल ठीक कर दिया है."
"क्या किसी खिलौने की बात कर रहे हैं?"
"नही, मुन्नी, मैं तुम्हें पूरी कहानी बताता हूं," और यह कहकर
बरुणकाका ने कहानी सुनानी शुरु की.
"एक दिन सुबह मैं चाय पी रहा था. तभी बहादुर एक मदारी को पकड़ लाया.
मदारी बाग के पीछे बंदर पकड़ने की कोशिश कर रहा था.
तब तक मुझे यह पता नही था कि यहां बन्दर भी रहते हैं. मैने मदारी से उन्हें दिखाने के लिए
कहा. मदारी मुझे एक पेड़ के पास ले गया. वहाँ ढ़ेरों बन्दर बैठे थे.
मदारी ने विनती की---"साहब, बाल-बच्चेदार आदमी हूं. बस, एक बन्दरिया पकड़
लेने दें, नहीं तो मेरा खेल ही बन्द हो जायेगा." मैने उसे कही और जाकर
बन्दरिया पकड़ने को कहा, तो वह गिड़गिड़ाने लगा---"साहब, पहले भी जोड़ा
यहीं से ले गया था. तब किसी ने नहीं रोका था. भगबान के लिए, दया कीजिए."
खैर, मैने उसकी बात मान ली, पर एक शर्त पर---"बस एक बन्दरिया पकड़ोगे और
अगर किसी दूसरे बन्दर या बन्दरिया को चोट-वोट आई, तो मुझसे बुरा कोई न
होगा." यह कहकर मै अस्पताल चला गया.
"दोपहर मे खाना खाने मै घर आया, तो देखा बहादुर एक छोटे बन्दर को पुचकार
कर पानी पिलाने की कोशिश कर रहा था. उसके पिछले पैर पर पट्टी बंधी थी.
मदारी का कहीं पता नहीं था.
बहादुर ने बताया कि मदारी ने जब रस्सा ऊपर फेंका तो यह नन्हा बन्दर पेड़
के नीचे गिर पड़ा. इससे उसकी टांग की हड्डी टुट गई थी. मैने छोटा-सा
प्लास्टर उसके पैर पर चढ़ा दिया. वह डरा हुआ था इसलिए यह काम आसानी से
हो गया. वैसे बन्दर अच्छे मरीज नही होते. वे डाक्टर को बहुत परेशान करते
हैं."
मै बहुत चाव से कहानी सुन रही थी. अचानक वरुणकाका बीच में बात छोड़कर
भीतर चले गए थे तो मुझे अच्छा नहीं लगा. पर वह गमबूट पहने बाहर आ गये. एक
जोड़ी बूट मेरे लिए भी हाथ में लिए थे. उन्होंने मुझसे कहा,"ये गमबूट जरा
बड़े तो रहेंगे लेकिन फिर भी पहनना ठीक रहेगा. घास ऊंची है.
उसमेंतरह-तरहके कीड़े-मकोड़े रहते हैं. सावधानी बरतना जरुरी है."
मैंने पूछा, "लेकिन क्यों? हम घास में जा ही कहां रहे है?"
वरुणकाका ने कहा, "हम लोग बन्दर और उसके परिवार से मिलने चल रहे हैं न!
उस तरफ आहाते में घास ही घास है."
मुझ से बड़े-बड़े गमबूट पहन कर चलना मुश्किल हो रहा था. किसी तरह से अपने
को घसीट रही थी.
"और कहानी ?" मैने पुछा---"वह बन्दर फिर टूटी टांग से
पेड़ पर कैसे चढ़ा?" फिर मैंने आचर्य से पूछा, "क्या वह भी दवाई खा
लेते हैं."
"अरे भई! बताता हूं. जरा सबर तो रखो. तुमने तो सवालों की झड़ी ही लगा दी
है. बाहर आंगन में चलो, सब समझाऊंगा. एक- एक करके सवाल पूछो. तुम तो बहुत
बेसबरी हो."
वरुणकाका ने चलते-चलते कहानी फिर से शु उ की--"हां,तो मैं
क्या कह रहा था? नन्हें बन्दर के पैर में प्लास्टर चढा दिया. मैने तय
किया कि इसका इलाज अस्पताल में नहीं, घर पर ही करुंगा. शुरु में काफी
परेशानी रही. उसे काबू करना टेढ़ी खीर थी. नन्हा बोबो बहुत हठी था. उसने
खाने-पीने से इन्कार कर दिया. फिर भी धीरे-धीरे हम एक दूसरे से हिलमिल
गए.
उसे ललचाने के लिये मैं खाते समय उसे मेज पर ही छोड़ देता था. लेकिन
इसे कुछ हुआ नहीं. उसने खाना शुरु नहीं किया. इसलिए वह बहुत धीरे-धीरे
ठीक हो रहा था.
मैं जबरदस्ती मुंह खोल उसे दूध पिलाता लेकिन उसे स्वस्थ रहने के लिये
अधिक भोजन चाहिये था.
" एक दिन बड़ा मजा रहा. मैं दोपहर के भोजन के लिए कुछ देर से घर आया.
बहादुर और बन्दर खेल रहे थे. मैने फ्रिज में से एक लेमन की बोतल निकाली.
यह गोली वाली बोतल थी. गोली को नीचे ढ़केलकर मैं लेमन का घूँट लेने लगा.
वह मुझे बड़े ध्यान से देख रहा था. यह तो उसके लिए एक अच्छा खेल था. मुझे
लगा कि उसमें कुछ कौतूहल जाग गया था. इसलिए मैं पूरी बोतल पीकर वहां से
हट गया और दरवाजे की आड़ से उसकी हरकत देखने लगा. मेरे जाते ही उसने
फ्रिज खोला. उसमें से एक बोतल निकाली. उसमें अंगूठा फंसाकर उसने गोली
नीचे की ओर गीरा दी. बुलबुल देख कर उसे बड़ा मजा आ रहा था. फिर उसने लेमन
पीने के लिए बोतल मुंह से लगाई. गैस के निकलने से लेमन उसके सारे मुंह पर
फैल गया. गैस से उसे छींक भी आ गई. उसका मुंह देखने लायक था. फिर भी वह
मजा लेकर लेमन पीता रहा.
तब से मैने उसे खुद खिलाना बंद कर दिया. बस, फ्रिज के पास ले जाकर उसे
खोल देता वह खुद ही उसमें से कुछ न कुछ निकाल लेता और स्वाद ले लेकर खाने
लगता. कभी वह कोई फल निकाल लेता ओर यदि मैं मांगता तो मुझे बीज पकड़ा
देता. इससे वह जल्दी ही स्वस्थ हो गया. लेकिन मेरे लिए वह एक और मुसीबत
बन गया. वह जब चाहे तब फ्रिज खोल लेता. फ्रिज खोलने पर जो छोटा बल्ब जल
उठता था,वह भी उसके लिए अच्छा खेल बन गया था. बल्ब को जलते देखने के लिये
वह बार-बार दरवाजा खोलता और बन्द करता. वह उसे बार-बार खोलकर मेरे पालतु
कुत्ते को भी चिढाने लगा था. मुझे डर लगा रहता था कि कभी फ्रिज में कोई
तोड़ फोड़ न कर दे. खैर! उसने हजामत करने वाले उस्तरे को भी इस्तेमाल
करने का प्रयत्न किया. कहीं वह गला न काट ले इसलिये मैंने घर बन्द करके
उसे बगीचे में छोड़ना शुरु किया. एक दिन बाग में चक्कर लगाते हुए उसे
अपना परिवार मिल गया. तब से वह उनके साथ ही रहने लगा. कभी-कभी लेमन पीने
जरुर आ जाता है."
मुझे लगा कि वरुणकाका बात को बढ़ा-चढ़ाकर कह रहे थे. तभी हम घूमते-घूमते
एक ऊंचे पेड़ के पास जा पहूंचे. उसके ऊपर तो चारों तरफ बन्दर ही बन्दर
नजर आ रहे थे. वे अपनी उछल-कूद में मस्त थे. मैने वरुणकाका से पूछा,"पर,
इनमें वह तुम्हारा प्यारा बन्दर कौन सा है?
एक छोटा से बन्दर के गले में जूते का फीता बंधा देखा. मैने पूछा, "क्या
यही है....?" बात पूरी किये बिना ही मैं बरुणकाका का चेहरा देखती रह गई.
वह हाथ में बोतल ले लेमन पीने का ड्रामा कर रहे थे. गले से पानी नीचे
उतारने की आवाज भी निकाल रहे थे. बोबो ने कुछ देर उनकी हरकतों को देखा.
फिर कूद कर उनके कंधे पर आ बैठा हम घर के अन्दर आ गये. वरुणकाका मै और
बोबो तीनों ही मजे से लेमन पीने लगे. मुझे लगा कि अब तक मै वरुणकाका को
गलत ही समझती रही थी. आज ही मै उन्हें समझ पाई थी और वह मुझे बहुत अच्छे
लगने लगे थे.
