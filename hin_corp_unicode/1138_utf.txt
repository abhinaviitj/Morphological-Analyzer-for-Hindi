<औङ्ङिचिअल् आन्ड् ंएडिअ ळन्ग्रगेस्><ंअस्स् ंएडिअ><षय्, ंअन्ड्हट><शुअक्होर्><१९८०><झ्यो-  शहिट्य छ्हेट्न><फट्न><४६७-५०><२०९७><षय्, ं-शुड्क्होर्> 

मेरे गाँव में आजकल रामनारायण तेली के चुपके से गाँव छोड़ कर चले जाने की
चर्चा हर जगह हो रही है. उसके घर वालों से लोग पूछते हैं, तो चुप्पी साध
लेते हैं. सामने वाला इतना ही बताया है कि `रात में कुछ गाली-गप्पड़ सुनाई
पड़ा, फिर पता नहीं, कब चला गया.' प्रतिक्रिया मिली-जुली हो रही है. वह गाँव
का लेन-देन करने वाला एकमात्र साहू था. गाँव ही नहीं, पड़ोसी छोटे गाँवों
के लोग भी उसके यहाँ आते-जाते थे. साल में वह लोगों से गल्ला लेकर बाजार से
जाता था और वहाँ से जरूरत का सामान लाकर बेचता था. ऐसे समाजसेवी के गाँव से
अचानक चले जाने पर चर्चा का विषय बनना स्वाभाविक था.अपनी दोटूक बात करने के
लिए गाँव में विख्यात लम्मरदार चाचा का कहना है, `केड़ी मारते-मारते ससुरे
के मन में पाप बढ़ गया, तो उसने कई हजार पर हाथ फेर दिवालिया बनने का नाटक
खड़ा किया है.' चाचा की बातों पर गौर किया, तो बचपन से अब तक देखी रामनारायण
की तसवीर आँख के सामने आ गयी. चैत के दिन में देर रात गए चमरौदी से औरतें
फाँड़ में सरसों, तोसी लिए उसके घर की ओर जाती थीं.गली में कोई बाबू दिखाई
देते, तो वे दीवार से पीछे होकर सट जाती, ताकि जानने न पाएँ. कटिया पर से
लौटते समय झोल अन्हारी के समय वे खेतों से चोरी-चुपके सरसों-तीसी का डण्ठल
तोड़ कर घर लातीं और पीट-पटक कर उसी रात रामनारायण के यहाँ लेकर पहुँच जाती
थीं. चोरउधा माल पचाने के लिए वह भी सीजन में देर रात तक दुकान खोले रखता था.
डण्ठी मार कर दो सेर का डेढ़ सेर बना देना तो उसके लिए दाएँ-बाएंॅ का खेल था,
ऊपर से गरदा अलग से काटता था और भाव में भी मनमानी. सरसों से अधियाकर सीरा और
शकरकन्द देने पर औरतें नाक-भौं सिकोड़ती निकलतीं और थोड़ी दूर तक उसे सरापती
हुई घर पहुँच कर सन्तुष्ट हो जातीं. आखिर कौन बड़ी मेहनत किया था, इधर-उधर
का ही तो था. कभी किसी ने हिम्मत करके कहा भी `ए सहुआइन, एतना अनरथ मत करो.'
बात निकलनी थी कि सहुआइन गरज उठती, `ले जा इहाँ से, एमें तमाम भूषा-पइया
है. सतखेझरा अनाज लेकर चली हो, इसको भला कौन पूछेगा. ऊ तो गाँव-घर का लिहाज
करती हूँ, नहीं तो इसमें मिलेगा क्या?' अगर कहीं साहू स्वयं मौजूद रहे, तो
क्या पूछना, झिड़की देते, `अरे हल्ला मत करो. बाबू लोग जान गए, तो आफत मच
जाएगी, हर साल इस काम में घाटा लग रहा है. का करूँ, बनियाँ आदमी हूँ, रोज
मजूरी भी नहीं कर सकता. नहीं तो, कौन सबकी बात सुने और घर से भी गँवाए.'
फिर, किसकी मजाल, जो कुछ कहे. चुपचाप जो मिला, लेकर चलते बने.देखते-देखते
गाँव में सबसे पहले साहू का ही कच्चा घर पक्की छत में बदला. घोड़े की बजाए
अब उनका माल बैलगाड़ी से आने-जाने लगा. जरूरत के हर सामान उनकी दुकान में आ
गए और वे जरूरत पर गहने-बरतन, रख कर उधार रुपया भी देने लगे. चमरटोल के एवं
दूसरे मजदूरों ने समय-बेसमय जो टूम-टाम गहने बन्धक रख कर रुपया लिया, तो तीन
साल में सूर-दर-सूद जोड़कर दुगुना हो गया. नतीजा हुआ कि साहू के यहाँ आया
माल फिर वापस नहीं जा सका. जोधन वो, निठाली की माँ, बरन की लड़की, सेसमन की
पतोहू सबके हाल साहू के यहाँ आए और उन्ही के हो गए. सबका रोना-धोना, सरापना
साहू की डकार में गुम हो गया.गाँव के बाबू लोगों को साहूजी की हरकत मालूम
न हो ऐसी बात नहीं थी. उनकी भी अपनी मजबूरी थी, जिसके चलते मुँह बन्द किए
थे. वह बड़े लोगों के यहाँ बराबर हाजिरी देता था, उनका सामान बाजार से लाकर
पहुंचा देता था. छोटे बाबू लोगों को मौके-बेमौके सँभालता था, सामान उधार देता
था और साल में गल्ला तैयार होने पर खलिहान में जाकर तौलवा लेता था. चैत में
जब रामनारायण साहू बाजार-भाव से बहुत सस्ता रेट बोलते, तो एकाध बार हीं-ही
करने के बाद बाबू लोग भी उनके एहसान का खयाल करके चुप हो जाते थे. सोचते,
कौन-सा पहाड़ खोद कर लाए हैं. कुछ समय बाद साहू ने यूसुफपुर बाजार में
भी जमीन खरीद ली और अपनी पूँजी वहीं लगाने लगे. अपने कारोबार के सिलसिले
में वह स्वयं भी गाँव की दो-तीन मुसम्मातों और मालदार मक्खीचूस बाबू लोगों
से कम सूद पर रुपया लेता था. वही रुपया वह अधिक सूद पर उठा देता था. दूसरे
कर्जदारों की तरह उसने स्वयं भी समय से सूद और असल पहुँचा कर महाजनों का
विश्वास जीत लिया था. इन कंजूसों में मशहूर हैं बाबू चिल्लर राय. वे छोटी
जाति वालों या बाबू लोगों से अधिक सूद पर लेन-देन करके पूँजी डूबने का खतरा
मोल नहीं लेना चाहते थे. दो-एक लोगों के चिरौरी करने पर भी साफ मुकर गए-
`रुपया कहाँ है. ऊ तो साहू के गिड़गिड़ाने पर बचिया से माँग कर काम चला
दिया.'तीन साल पहले नैहर से ही पेट में बच्चा लेकर आने के कारण जब बिरादरी
वालों ने मिठुआ की औरत के खिलाफ पंचायत की और मिठुआ को पन्द्रह आना करके
बिरादरी से निकाल दिया, तब उसने डाँड़ भरने और बिरादरी को भोज देने की गरज
से औरत का पाँच सौ का गहना दो सौ रुपए लेकर रामनारायण साहू के यहाँ बन्धक रख
दिया. मिठुआ उनका खास आदमी था, नहीं तो वे सौ से अधिक नहीं देते. रात-दिन
जब बुलाएँ, हाजिर रहता था. तीन साल बाद पैसा जुटा कर जब गहना छुड़ाने गया,
तब साहू को अचम्भा हुआ. उन्होंने सूद-दर-सूद जोड़ कर चार सौ पन्द्रह रुपए
का जब हिसाब बताया, तब मिठुआ का माथा चकराने लगा. उसने चिरौरी शुरू की,
तो साहू ने दुलत्ती झाड़ी- `कायदा-कानून हम एक के लिए तोड़ेंगे, तो रहेंगे
कहाँ?' मुफ्त काम करने की बात कहने पर उन्होंने उल्टा-पल्टी कहना शुरू किया,
`उस समय तो दाढ़ी छू रहे थे. साहूजी, लाज बचा दो, जनम भर गुलामी करेंगे
और अब लगे चमरछिल्ली बतियाने. रुपिया हमारे घर छपता थोड़े है, जो बिना सूद
लिए छोड़ दूँ. कायदे से पैसा दो या घर जाओ. चमार-सियार से हम ज्यादा नहीं
बतियाते.' साहू की अटपटी बातों से मिठुआ का खून गरम हो गया. उसके तमतमाए
चेहरे को देख कर जब तक साहू सँभलते, उसने झपट कर उनकी बाँह पकड़ ली,
`खबरदार! जबान सँभाल कर बोलो, नाहीं तो ठीक कर दूँगा. साल भर जब हुआ,
आधी रात को बुलवा कर बोरा उतरवाया, माल लदवाया, उसका क्या दिया है. ऊ का
हराम का था. हम सूद-फूद नहीं देंगे, अपना मूल वापस लो और गहना वापस करो,
नहीं तो पटरी नहीं बैठेगी.'अचानक हुए इस हमले से पहले तो साहू की घिग्घी
बँध गयी, फिर चिल्लाना शुरू किया- `हई देखो अनरथ. रुपिया लेते समय साहूजी
का पाँव छूते हैं और काम बन जाने पर मारने दौड़ते हैं.' साहू ने बाबू लोगों
को बटोर किया. मिठुआ के मालिक बीसुन राय ने, जो खुद साहू के कर्जदार थे,
कहा- `अपने पैसे का तो ये इतना हिसाब जोड़ रहे हैं और उससे जो बेगारी कराए
हैं, उसका कोई खयाल नहीं, यह बैमानी है. हमलोग अपने आदमियों को जरूरत पर
गल्ला देते हैं, तो उसका सूद नहीं लेते.' पंचायत में दो पार्टी हो गयी और
काफी चख-चख हुई. गाँव के सूदखोर लोगों को बीसुन राय की बात पर आपत्ति थी.
अन्त में, गाँव के जाने-माने सरदार मुखिया हरमुनि राय ने फैसला दिया `इस
तरह रहजनी होने लगेगी, तो गाँव की खड़ी इज्जत चली जाएगी और किसी को कोई
एक अधेला नहीं देगा. फायदे के लिए कायदा बिगाड़ना ठीक नहीं है. मिठुआ
को गहना लेना है, तो सूद दे. दूसरे उसने साहू की बाँह पकड़ कर उन्हें
बेइज्जत किया है, उसके लिए माफी माँगे.'चौधरी के फैसले से पुराने लोग तो
चुप रहे, किन्तु नए वर्ग में रोष था. तीसरे दिन ही लम्मरदार चाचा को भनक
मिली और उन्होंने एलान कर दिया- `फासिला मालिक कराने के लिए रमनरायना से
हरमुनि राय के घर की मुसम्मात पौढारी के इहाँ मिठाई और साड़ी देकर सोर्स
लगाया था. चौधरी मुसम्मात से दबते हैं, कहीं खेत लड़की को न लिख दे. सहुआ
मुसुम्मात से रुपिया लेता-देता है.'इस घटना से रामनरायन को काफी झटका लगा.
मन में कर्जखोरी के प्रति चिढ़ हो गयी. इसी उधेड़बुन में शाम को गाँव से
बाहर बुढ़वा बाबा के मन्दिर में बैठे-बैठे जब उसकी निगाह पीपल के पेड़ पर
उगी नीम पर पड़ी, तब मूड और खराब हो गया. वैसे तो वह रोज ही उसे देखता था,
किन्तु आज उसे नीम की हरियाली से नफरत हो रही थी. पेड़ के पास जाकर उसने
दो-तीन चक्का नीम पर मारा और `थू' करके चल दिया. इस नीम को पीपल की खुराक
सोखने का क्या हक है. यह नमकहराम है.' रास्ते भर नीम की हरियाली उसे सालती
रही. काश, वह पेड़ पर चढ़ पाता, तो हाथ में कुल्हाड़ी लेकर नीम को काट
कर अलग कर देता. बाबू लोग भी तो बोलने लगेंगे.फैसले की असलियत का पता चलने
पर बीसुन राय ने अपनी पार्टी के दूसरे खब्बू बाबू लोगों को बुला कर कहा,
मिठुआ का गहना तो बिना लिखा-पढ़ी के रखा था, तो रामनरायन ने हरमुनि के सह
पर रख लिया. हरमुनि ने बेईमानी करके हम लोगों को बेइज्जत किया है. अब सहुआ
हमारे लड़कों को उधार सामान देने में आनाकानी कर रहा है और दूर से देख कर
कन्नी काट कर चला जाता है, पावलगी भी नहीं करता.' सबकी राय हुई कि हमलोग
रामनरायन को न गल्ला बेचे, न उसका पैसा वापस करेंगे, देखें हरमुनि कैसे
दिलाते हैं. सबने मिल कर अपने मुहल्ले में एक बनिए से नून-तेल की एक दूसरी
दूकान खोलवा दी. मिठुआ ने सभी चमरटोल वालों को वहीं भेजना शुरू किया. चैत
में गल्ला तैयार होने पर आमदनी बिगड़ती देख साहू गल्ला के लिए दौड़ने लगे.
पहले तो लोगों ने आज कल कह कर टरकाया, फिर कह दिया, `हम पैसा वापस करेंगे,
गल्ला नहीं देंगे.' `जइसी मरजी' कह कर साहू मन-ही-मन ठटपटा कर रह गए. कुछ
दिन बाद पैसा माँगने पर बीसुन राय ने कहा, `पैसा नहीं है, जुटा कर दे देंगे,
कौन गाँव छोड़ कर जा रहे हैं, जो आफत मचा रखे हो.' साहू ने भी जरा स्वर
कड़ा किया, `इस-तरह से कैसे काम चलेगा बाबू, यह ठीक नहीं है.' बात निकलनी
थी कि बीसुन राय उबल पड़े, `मिठुआ को बना रखा है. चुपचाप चले जाओ, नहीं तो
अभी दुरुस्त कर देंगे.' जब यही जवाब हर जगह मिला, तब उसका माथा ठनका. उसका
कुल आठ हजार रुपया फँसा था, जिसका सालाना सूद ही दो हजार था. बाबू लोगों
से जो पैसा उसने कर्ज लिया, उसके सूद का दबाव अलग पड़ रहा था. रामनरायन
दो पाटों के बीच बहुत परेशान रहने लगा.रामनरायन परेशानी में औरतों-बच्चों
को उल्टा-पल्टी कह देता था. इसी चख-चख के बीच एक दिन उसकी माँ ने झल्ला कर
कहा, तुम कइसे महाजन हो. बाबू लोग दू पाटी में होके हमलोगों को पीस रहे हैं.
जब तुम्हारा पइसा मारा पड़ गया है, तो घर-दूकान बेच कर करज पटाओगे और भीख
माँगोगे. बनिया-तेली घाटे का काम नहीं करते.' रामनरायन ने हो-हल्ले के बीच
इन बातों पर ध्यान नहीं दिया. सोते समय याद आने पर उसे माँ की बुद्धिमानी पर
आश्चर्य हुआ. सुबह डोल-डाल के लिए जाते समय मन्दिर के पास रुक कर उसने फीर
नीम और पीपल को देखा, किन्तु आज उसे नीम की हरियाली और उसकी डालों का फैला
रूप भला लग रहा था. पीपल की भद्दी मोटी डालों से उसे नफरत होने लगी. आखिर
पीपल भी तो अपनी विशाल जड़ों के सहारे खुराक सोख रहा है. नीम ठीक कर रही
है, जो अपना हिस्सा इससे छीन रही है. घर आकर उसने मन-ही-मन पक्का कर लिया
कि जब उसका पैसा नही मिल रहा है, तब वह भी किसी का रुपिया नहीं लौटाएगा. सब
हिसाब जोड़ा, तो सूद-समेत चौदह हजार का बकाया उस पर था.साल में रुपिया वापस
न मिलने पर बाबू लोगों ने रामनरायन की धर पकड़-शुरू की. पहले गिड़गिड़ाया,
`बाबू लोगों से मिलते ही पहुँचा दूँगा. कहीं भाग थोड़े रहा हूँ.'चिल्लर राय
ने लिक्चर झाड़ा, `बनियादम सिखाना दूसरे को. तू अपना वसूलो या छोड़ों, हमसे
का मतलब. हमारा रुपिया दो या कागद बनाओ.' जब इसी तरह सभी लोगों ने दबाव
देकर सरखत बनवा लिया तब रामनरायन फीर घबड़ाया, `अब विदाई होनेवाली है.'
उसने दूसरे दिन औरत को साथ लिया और रजिस्ट्री  फिस जाकर यूसुफपुर का तथा
गाँव का मकान उसके नाम कर दिया. बाद में समझा-बुझा कर चुपके-चुपके औरत की
ओर से दरखास्त दिला कर कचहरी में तलाक दिला दिया. गाँव की दूकान का काम तो
बीसुन राय के चलते वैसे ही कम हो गया था, उसने खुद भी समेटना शुरू किया.
यूसुफपुर में ही रह कर हाल-रोजगार करने लगा. जब गाँव आता, तब बाबू लोग
हाड़ा जैसे छाप लेते, किन्तु दो बात सुन कर अगले बाजार के लिए वादा करके
सरक जाता. दो-तीन मौका बीतने पर एक दिन हरमुनि राय के लड़के ने कहा, आजी ने
बुलाया है.' तो वह झल्ला उठा, `मैं डीह छोड़ कर भाग रहा हूँ, जो चोर समझी
हैं. खाली नहीं हूँ, सबेरे आऊँगा.' गरम होकर चौधरी के लड़के ने कुछ अपशब्द
कह दिया और सबेरे न आने पर पकड़ कर ले चलने की धमकी दी. उसी रात सास, पतोहू
और रामनरायन में कुछ कहा-सुनी हुई और सुबह हल्ला हुआ कि सहुआ भाग गया.मैं
अकेले बैठा इसी उधेड़बुन में पड़ा था कि आने वाली आवाज ने एकाग्रता भंग की,
`कहवाँ डूबे हैं हो मास्टर साहब! कुछ नयी हाल सुने हो.' आँख उठा कर देखा,
तो सामने से बोवा सुकुल हँसते चले आ रहे थे. मैंने पावलगी करके सुकुलजी को
सिरहाने बैठाया. `जय हो' कह कर बोलने लगे, `रमनरयना के भाग जाने से हरमुनि,
चिल्लर और गिरिजाके घर में ऐसी चुप्पी है, जइसे कोई सवाँग मर गया हो.
मुसम्मात को दाँत लग रहा है. इधर बीसुन के दुआर पर एह खुशी में साँझ को गवनई
होने जा रही है. मिठुआ ढोलक की रस्सी ठीक कराने और गाँजा ले आने पखनपूरा
गया है.' मैं मायूस हो जाता हूँ, तो पण्डितजी और करीब आकर फुसफुसाते हैं,
`मुसुरमर्तिया को बीसुन ने फुलमतिया कमकरिनिया से कह कर चढ़ाया. ऊ हरमुनि
से हँकड़ रही है कि हमारा आठ हजार रुपिया है, जहाँ से हो, ले आके दो, नहीं
तो हम अपनी जमीन बेच कर बेटी को रुपिया दूँगी. हरमुनि का पाँच-सात सौ इहाँ
से हाईकोट तक बुझने में बरबाद हो गया और कुछ हाथ लगने का लच्छन नहीं है.
सहुआ के नाम कुछ नहीं है. साला बड़ा घाघ है. सब चुप्पे-चुप्पे पहिले ठईक
कर लियन, लेकिन एक बात है, तुँहऊ कम खतरनाक नहीं हो. सब बात सुनते हो, लिख
देते हो. इसको मत लिखना, नहीं तो हरमुनि नाराज हो जाएंगे, और तब तुम्हें
जजमनिका से भी हाथ धोना पड़ेगा.' पण्डितजी की बात सुनकर मैं हँस देता हूँ
और वे देह पर गमछा फेंके आँख तरेरते हुए उठ कर चल देते हैं.
