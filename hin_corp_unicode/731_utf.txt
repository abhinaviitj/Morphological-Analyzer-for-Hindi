<ळिटेरटुरे><णोवेल्><खिस्होर् गिरिरज्><फरिस्हिस्ह्ट><१९८४><षज्कमल् फ्रकस्हन्><णेत् ढेल्हि><२३०-२३४><२०२०><खिस्होर् घ्, फरिस्हिस्ह्ट,नो><घिरिस्ह् णट्ह् झ्ह>

+ नीलम्मा और सुबरन चौधरी बाहर निकले तो गम्भीर थे.
बाहर आते ही उन दोनो ने अपने-आपको काफी हद तक सामान्य बना लिया.
नीलम्मा काफी उत्साह भाव के साथ आयी. उन लोगो के पास आकर बोली,"आप
लोगो को यह जानकर खुशी होगी कि राम अब हम लोगो के साथ रहेगा. अगला
सेमिस्टर आप लोगों के साथ ही गुजरेगा. राम को अब पीठ कसकर काम मे लग
जाना है." सबने ताली बजा दी.
रामउजागर ने पहले सुबरन चौधरी की तरफ देखा. उनका चेहरा प्रतिक्रिया-हीन
और ठण्डा था. फिर एकाएक बोला,"नही मैं घर जऊँगा."
वह बुरी तरह घबरा गया था. नील्लमा ने उसे सामान्य रूप में लेते हुए, समझाने
के ढंग में कहा,"राम, तुम इतना घर रह आये...अब कुछ दिन हम लोगों के साथ
रहो. आखिर हम लोगों का भी तो तुम पर हक है. अपने इन दोस्तों की भावना का
भी तो ध्यान करो. अभी कुछ दिन बापू भी तुम्हारे साथ रहेंगे. गेस्टहाउस में
रहना और बीच-बीच में हाँस्टिल हो आया करना."
रामउजागर ने फिर बापू की तरफ देखा. उनकी नजर दूसरी तरफ थी.
"घर का काम कौन देखेगा ?"
"उसका इन्तजाम बापू ने कर दिया है." नीलम्मा थोड़ी दबंग आवाज में बोली,
"राम, तुम्हें यह चेलेंज स्वीकार करना चाहिए. इतने लोग तुम्हारे वापिस लौट
आने की प्रतीक्षा में हैं. तुम उन सबकी भावनाओं का ख्याल किये बिना वापिस
लौट जाना चाहते हो! तुम्हें अपने लिए नही तो अनुकूल और अनुकूल जैसे अनेक छात्रों
के लिए तथा उन मित्रों के वास्ते लौटना होगा जो तुम्हें एक साहसी और सम्भावनाशील
मित्र समझते रहे हैं. गाँव में बहुत रह लिये...अगर तुम बिना डिग्री लिए खाली
हाथ लौटे तो न तुम्हें गाँव ही मिल पायेगा और न ये शहर."
रामउजागर उठकर अपने बापू के पास तक गया और पूछा, "आप क्या मेरे
साथ यहाँ रहेगें ?" उन्होने उसी दिशा में देखते हुए गर्दन हिलाकर हाँ' कर दी.
रामउजागर ने असमंजस में भरकर पूछा, "वहाँ का काम ?"
"हो जाएगा." उन्होने अनबोले स्तर पर आवाज को ले जाकर धीमे-से कहा.
रामउजागर लौटकर चुपचाप बैठ गया. अब वह बिल्कुल खामोश था. नीलम्मा
ने सबको वापिस चलने का इशारा किया. उनमें से एक के कान में कहा कि वह
जाकर गेस्टहाऊस में एक कमरा बुक करा दे. एक-एक कर सब चले गये.
लौटते हुए रामउजागर ने नीलम्मा से पूछा, "डाँक्टर ने क्या बताया...ठीक
हो जाऊँगा ?"
"कुछ नही..." वह हँसकर बोली, "तुम बिल्कुल ठीक हो. बस थोड़ी-सी
चूड़ियाँ कसी जानी है."
राउजागर बिल्कुल सुर में नही था. वह उसकी बातों के साथ संगत नही कर पा रहा था.
वह और गम्भीर हो गया. नीलम्मा ने अपनी बात को किसी तरह की गलतफहमी पैदा होने
से पहले ही स्पष्ट कर देना उचित समझा, "शायद तुम गलत समझ गए. मेरा मतलब यही
था कि डाँक्टर की देखरेख में रहते हुए तुम्हे तत्काल काम में जुट जाना चाहिए.
डाँक्टर का भी यही ख्याल है कि ऐसा करने से तुम अपनी सहजता को वापिस पा सकते
हो. अकर्मण्यता कभी-कभी मनुष्य को पूरी तरह सुरहीन बनाकर अँधेरे गर्त में लटका
देती है. जैसे भी हो तुम्हें उससे बचना है."
रामउजागर के बापू खामोश थे. उनकी समझ में नही आ रहा था कि वे क्या कहें.
रामउजागर ने अपने बापू की तरफ देखकर धीरे-से कहा, "मेरे बापू गेस्टहाउस का
खर्चा नही उठा पायेगें !"
"उसकी चिन्ता तुम्हे नही करनी है. बापू हमारे मेहमान हैं. जब तक अपने को तुम
हाँस्टिल लौट जाने लायक नही बना लोगे तब तक बापू को तुम्हारे साथ गेस्टहाउस
में रहना पड़ेगा. जितनी जल्दी तुम हाँस्टिल लौट आओगे उतनी ही जल्दी बापू की
छुट्टी हो जायेगी. बापू को मुक्त करना तुम्हारे हाथ में है."
रामउजागर बिल्कुल खामोश था. उसके बाद नीलम्मा ने भी कोई बात नही की.
बापू अन्दर-ही-अन्दर गहरी असुविधा अनुभव कर रहे थे. वे अन्दर की किसी
भी बात को बाहर नही आने दे रहे थे.
गेस्टहाउस में कमरा मिलने में इस बार और भी दिक्कत हुई. उन दिक्कतों की
प्रकृति भी लगभग वही थी जतो कुछ दिन पूर्व नीलम्मा ने बावनराम को कमरा
दिलाने के समय अनुभव की थी. इस बार डीन ने बावनराम के एक दिन के
प्रवास को कमरा न देने का आधार बनाया था. वह नीलम्मा को बार-बार
यही समझाना चाह रहा था कि गाँव के लोग इस तरह के कमरों में ठहरने के
आदी नही होते. कमरों से संलग्न गुसलखानों में जो सीटें लगी हैं उनको इस्तेमाल
करने में ये लोग असुविधा अनुभव करते हैं. उसे इन लोगों के स्वास्थ्य का
पूरा-पूरा ध्यान था. हम लोगो का पेट एक दिन साफ नही होता तो दिन-भर
कैद-सी मालूम पड़ती रहती है. इन लोगों को तो आदत खुले में जाने की होती
है. यूरोपियन सीट्स पर बैठकर करना तो बड़े-बड़े शहरियों को नही आता.
सीट पर ऊपर पाँव करके बैठते है. छींटे आते है, खँरोच पड़ जाती है. सीट
गन्दी होती है सो अलग. तुम ऐसा करो, अन्हें कहीं और ठहरवा दो. तुम कहो
तो मैं किसी से कह दूँ. वह अपने पास ठहरा लेगा. इनकी बिरादरी के भी कई
लोग यहाँ होगें. हँसते-हंॅसते उसने यह भी कह दिया, डनलप बैड गर्मियों में
इन्हें गर्म लगता है सर्दियो में ठण्डा. इन लोगो को उन पर लेटना, लेटना-सा
नही लगता. लगता है जैसे दलदल में फँस गये हो. लीनन वगैरह पर भी
कभी-कभी पाँव के ऐसे दाग पड़ जाते है कि छुड़ाये नही छुटते.
नीलम्मा को पूछना पड़ा, "सर, आप इन लोगों के बारे में विस्तार से कैसे जानते
है ? आप तो परिवार की तरफ से काफी सम्पन्न और शहरी है. शायद ही इस
तरह का कोई आदमी आपके परिवार में हो ?"
डीन तत्काल बोला, "तुम भी क्या बात करने लगी ! मेरा मतलब उन पर
आक्षेप करने का कतई नही था. मैंने तो सामान्य बात कही . वैसे ये सब बातें
कौन नही जानता. यह मुल्क ही गरीब,गन्दे और अनपढ लोगो का है."
"सर ऐसा मत कहिए. आप जैसे लोग भी तो इस मुल्क में ही रहते है जो इस
गरीबी और गन्दगी की असलियत को दूर रहकर जानते हैं. यही कारण है कि
आप इस कीचड़ से कमलवत बाहर है."
डीन थोड़ा चौका,"तुम्हारा मतलब ?"
"कुछ नही, केवल एक बात कही !"
डीन की समझ में नही आया कि वह क्या कहे. फिर भी वह बोला, "तुम
चाहती क्या हो ? नेतागिरी और राजनीति का जज्बा रिसर्च-स्काँलर्स को
बरबाद कर देता है. जल्दी-से-जल्दी काम निबटाकर तुम्हें दफा हो जाना चाहिए."
"यह तो सर आप रिसर्च-स्कालर्स की भलाई की ही बात कर रहे है. लेकिन
राजनीति जीवन से बाहर कहाँ है ? इससे कौन बचा है ? वैसे न तो यह कोई नेता-गिरी है
और न पालिटिक्स. एक बीमार साथी की सहायता है. घर से इतनी दूर यहाँ पर हम ही
लोग एक-दूसरे के काम आ सकते हैं. घरवाले तो बैठे नही जो हाथ पकड़कर सहारा
दे देंगे. आज वह बीमार है, कल इलाज करा कर फिर मुख्य धारा के साथ हो जायेगा.
आप तो छात्र-कल्याण को ही सर्वीपरि मानते है...आप यह भी जानते हैं कि रामउजागर
को ऐसी बीमारी नही जिसे हॉस्पिटल में रखकर ठीक कराया जा सके . उसको
हॉस्टिल में भी नहीं रखा जा सकता . इस वर्ग को सरकार ने भी हर तरह की सुविधाएँ
देना स्वीकार किया हुआ है....हम लोग उससे बाहर तो नही."
डीन एकाएक उखड़ गया, "इतनी खूबसूरत और महान संस्था इन्ही लोगों के कारण
रसातल को जा रही है. सारे शैक्षिक-स्तरों को इन्ही के कारण मिट्टी में मिलाया
जा रहा है. यह तो यहाँ के योग्य और समर्पित अध्यापकों तथा तेज छात्रों का बूता
है कि साख को गिरने नही दिया जा रहा. वरना तो ये लोग इसे चाट गये होते."
निलम्मा ने आवाज को थोड़ा उठाकर कहा, "लेकिन मैं तो इन सब बातों के लिए
जिम्मेदार नहीं. जो कुछ स्वीकृत है और लागू है, मैं तो उसी को बेहतर इस्तमाल
करने की प्रयत्न कर रही हूँ. आप इन लोगों का दाखला बन्द कर दीजिए मैं कदापि
आपके पास नही आऊँगी."
डीन भी थोड़ा तेश में आ गया, "इसी को पालिटिक्स कहते है. एक गलत तार को पकड़
लेना और उसी को तुनतुना-तुनतुनाकर सही सिद्ध कर देना. इतने लड़के यहाँ रहते
है,सबकी कोई-न-कोई समस्या होती है...तुम्हे यही एस.सी.मिले है, समस्याओं का
समाधान करने के लिए ?"
वह हँस दी, "मुझे ये लोग भी इन्सान लगते हैं...मुल्क के आधिकारिक नागरिक भी है.
आप जैसे महान शिक्षकों से शिक्षा पाने का सौभाग्य भी इन्हें प्राप्त है !"
डीन कुर्सी से खड़ा हो गया,"अब मैं आश्वस्त हो गया कि इस संस्थान से
पी-एच.डी.की डिग्री प्राप्त करना तुम्हारे बस का काम नही. तुम्हारा दिमाग काम
में न रहकर दूसरी चीज़ों में घूमा करता है."
"मैं समझती हूँ, डीन की हैसियत से यह आपका एक आधिकारिक वक्तव्य नही है...?"
"तुम तो बात का बतंगड़ बना रही हो."
"अगर आपको ऐसा लगता है तो मैं खामोश रहती हूँ. आप कमरा दिला दीजिए. मैं चली
जाती हूँ. एक बुजुर्ग और बीमार का प्रश्न है. यह देश तो उम्र को पूजता है. अत:
बुजुर्ग मेरा हो या आपका, अगर वह सड़क पर बैठा हो तो शर्म तो आयेगी ही."
डीन झुँझलाहट में बोले, "मैं कभी ऐसी महिला छात्र के सम्पर्क में नहीं आया जो
इतनी जिद्दी हो. खैर, मैं केवल तीन दिन के लिए कमरा दिए देता हूँ...तब तक आप
कोई दूसरा इन्तजाम कर लीजिए. यह गेस्टहाउस है, मेण्टल एसाइलम नहीं .
नीलम्मा का मुँह खुलता-खुलता रह गया. उसने कागज उठाया और चल दी. डीन ने रोककर
कहा, "अगर कमरे में कोई टूट-फूट हुई तो तुम ज़िम्मेदार होगी. तुम्हारे वजीफे
से काटा जाएगा."
"वैसे तो सर, यहाँ सब लोग संस्थान द्वारा बनाए गए भवनों में रह रहे है. क्या
सब टूटा-फूटा का भुगतान अपनी जेब से कर रहे हैं ? आप घबरायें नही, अव्वल तो
टूट-फूट होगी नही और अगर होगी तो संस्थान के छात्रों से दस-दस पैसे इकट्ठा
करके भुगतान कर दिया जायेगा."
"जितना दिमाग तुम इसमें लगा रही हो, इतना अपनी थीसिस में लगाओ. यह समझ लो,तुम
लड़की हो,इन मामलो में ज्यादा पड़ोगी तो...."
आगे के शब्द सुने बिना नीलम्मा तेजी से बाहर निकल गयी.
वे लोग गेस्टहाउस के बाहर बराण्डे में बैठै इन्तजार कर रहे थे. नीलम्मा सीधे
काउण्टर पर गयी. कमरे का नम्बर लिया और उन लोगो को पीछे आने का इशारा करके
कमरे की तरफ बढ़ गयी. उसके कदम तेजी के साथ बढ़ रहे थे. उसे तनिक भी ध्यान नही
था कि वे लोग चले भी या नहीं. एकाएक ध्यान आया तो रूक गयी. उसने देखा कि वे
लोग काफी पीछे हैं और सामान लेकर आ रहे हैं. उसके चेहरे पर ग्लानि का भाव उभर
आया. वह तेजी से लोट पड़ी. लपकती हुई उन लोगो के पास गयी. रामउजागर काफी पस्त
था. थोड़ा सामान उसने अपने हाथों में लिया हुआ था. उसने उसके हाथों से सामान
ले लिया. कुछ सामान बापू के हाथों से भी लेना चाहा. वे हँसकर बोले, "हम लोगों
को तो मनों सामान लादकर चलने की आदत होती है. यह तो कुछ भी नहीं."
वह चुपचाप उनके साथ-साथ चलने लगी. गलियारे से गुजरते हुए रामउजागर ने पूछा,
"बहुत देर लग गयी ?"
"हाँ."उसके बाद वह कुछ नही बोली.
कमरे के सामने वह रूकी तो और लोग भी रूक गए. उसने चाबी लगाकर दरवाजा खोला. उन
दोनों को अन्दर ले गयी.
अन्दर जाकर रामउजागर ने पूछा, "हम यहाँ रहेगें ?"
नीलम्मा ने गर्दन हिला दी.
रामउजागर के बापू पहले तो दरवाजे पर ठिठके, फिर अन्दर जाकर चुपचाप खड़े हो
गये.
नीलम्मा ने कहा, "बैठिए."
"इसी कमरे में रहना होगा ?"
नीलम्मा ने पहले उनकी बात का जवाब गर्दन हिलाकर ही दिया,फिर पूछा, "राम ने भी
यही सवाल किया और आपने भी. क्या यह कमरा आपको पसन्द नही ?"
"नही, ऐसा नही है. मैंने तो यूँ ही पूछ लिया था. ऐसे कमरों मे तो बड़े-बड़े
लोग ठहरते होंगे."
नीलम्मा ने अन्हें आराम से बैठने के लिए कहा. वे पहले तो इधर-उधर देखने लगे.
नीलम्मा ने कुर्सी आगे सरका दी. वे कुर्सी के बिल्कुल किनारे पर टिक गये.
"आराम से बैठिए !"
वे थोड़ा और पीछे खिसक गये.
रामउजागर ने कुछ देर तक सोचने के बाद कहा," लगता है कमरे के लिए काफी परेशानी
उठानी पड़ी."
नीलम्मा अभी तक सामान्य नही हुई थी. वह और अशान्त हो उठी. बोली, "पता नहीं यह
सब क्या हो रहा है ? बस होता चला जा रहा है. मुझे लगता था तुममें एक आग है
जिसके सहारे उन सबको उनकी सीमाओं से बाहर लाया जा सकेगा जिनके चारों तरफ
कृत्रिम लक्ष्मण रेखाएँ खींच दी गयी हैं...या स्वयं खींच ली हैं. लेकिन वह आग
भभकी और ठण्डी पड़ गयी. धीरे-धीरे समझ में आता जा रहा है कि हमारे यहाँ
आत्मसम्मान के साथ रहने के अधिकार कितने अनारक्षित हैं. एक औरत औरत होने की
वजह से सीमा के बाहर नही जा सकती. जो आज तक जमीन पर सोता रहा हो उसे खाट पर
बिस्तर लगाकर सोने का अधिकार प्राप्त करने के लिए दूसरे जन्म की प्रतीक्षा
करनी पड़ती है. हम लोग भी अपनी सीमाओं को सुरक्षित रखने में अधिक रूचि लेते
हैं. हर गड्ढा हम लोगो के लिए आरामगाह हो जाता है. यथास्थिति हम पर इतना हावी
है कि उसने बाहर झाँकने को भी हम आपातकाल का उल्लंघन मान बैठते हैं. अनुकूल को
भी तुम्हारा संस्पर्श मिला था...वह भी अपने अन्दर चिंगारी पनपाए हुए है. लेकिन
मुझे लगता है कि हम राष्ट्र-~स्तर पर ही अपने अन्दर की आग को गहरे जल में बुझा
चुके हैं...वह फिर कभी प्रज्वलित हो पायेगी या नहीं, यह कौन कह सकता है ?"
