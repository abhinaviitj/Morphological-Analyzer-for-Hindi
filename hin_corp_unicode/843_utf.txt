<औङ्ङिचिअल् आन्ड् ंएडिअ ळन्गुअग्><ंअस्स् ंएडिअ><शन्जेएव् शदेन,षम् फ्रटप् ंइस्ह्र><ऐक् आअटन्क् ख आन्ट्ह्><१९९०><इरेन्ड्र घ्होस्ह्><आल्लहबड्><२६-२८><२२७५><ंअनोहर्-ऐक् आअटन्क् क आन्ट्ह्><ढेएप आगर्तल्>

देहरादून स्थित राजाजी नेशनल पार्क की सीमा के पास पुलिस अधिकारी रात ग्यारह बजे
ही जा पहुंचे थे. उन्होंने देहरादून से सहारनपुर जानेवाली सड़क के दोनों ओर उगी
झाड़ियों मे छिपकर पोजीशन ले ली थी. वक्त गुजरता जा रहा था. पुलिस अधिकारियों की
नजरें बार-बार अपनी कलाई घड़ियों से होकर उस सड़क पर जा टिकती थीं, जहां से उनके
शिकार को गुजरना था.
पांच घंटे बीत गये और सुबह होने लगी. लेकिन उधर से कोई नहीं गुजरा. तब पुलिस दल
इस निराशा के साथ वापस लौट आया कि शायद उनके 'शिकार' को उनके वहां छिपे होने की
खबर मिल गयी होगी, या उसने अपना कार्यक्रम बदल दिया होगा,या फिर मुखबिर की सूचना
गलत रही होगी.
लेकिन मुखबिर की सूचना गलत नहीं थी. अगले दिन मुखबिर ने यह बताकर पुलिस को हैरत
में डाल दिया कि शिकार, उसी रास्ते से गुजरा था. हुआ बस इतना था कि पुलिस के
वहां पहुंचने से पहले ही वह उधर से निकल गया था. मुखबिर ने आगे जो जानकारी दी,
उससे फिर पुलिस को आशा की एक किरण नजर आयी. उसने बताया,"आज रात दो बजे से सुबह
चार बजे के बीच वह फिर उसी रास्ते से गुजरेगा."
पुलिस का वह 'शिकार'कोई मामूली व्यक्ति नहीं था.वह एक ऐसा अपराधी था,जिसकी
गिरफ्तारी को लेकर कई बार अदालत ने पुलिस को लताड़ा था.लगभग आधा दर्जन जिलों की
पुलिस को उसकी तलाश थी.मंत्रियों,विपक्षी नेताओं से लेकर अखबारवाले तक उस अपराधी
को लेकर आये दिन पुलिस की खिंचाई किया करते थे.यह कई बार इसी तरह पुलिस के बहुत
करीब आकर निकल गया था और पुलिस हाथ मलती रह गयी थी. पश्चिमी उत्तर प्रदेश में
आतंक का पर्याय बन गये उस व्यक्ति का नाम देवेन्द्र उर्फ निक्कू था.
निक्कू, यानी खौफ का ऐसा साया, जो देहरादून, पौड़ी, हरिद्वार सहारनपुर,
गाजियाबाद आदि जिलों में इस तरह छाया हुआ था कि कोई भी व्यक्ति स्वयं को निक्कू
भाई का आदमी, बताकर किसी से भी मनचाही रकम वसूल सकता था.'निक्कू भाई' के नाम का
हवाला देने वाले को कई थानों में बैठने के लिए कुर्सियां मिलती थीं, आवभगत होती
थी. हत्या, अपहरण और डकैती निक्कू के बांये हाथ का खेल बन चुके थे. शायद खुद
नहीं पता पड़ा होगा कि उसके नाम से कितने लोगों ने क्या-क्या लाभ उठाये थे.
उसके नाम का इतना आतंक यों ही नहीं बना था. इसके लिए निक्कू को बरसों खूनी खेल
खेलने पड़े थे. उसके अतीत को जानने के लिए हमें १२ वर्ष पहले के उस दौर में जाना
पड़ेगा,जब दून घाटी में हरीश भाटिया का सिक्का चलता था. उन्हीं दिनों देहरादून
के ईदगाह मोहल्ले के एक छोटे से मकान में १९ वर्षीय निक्कू अपने परिवार के साथ
रहा करता था. उसके सपने तो बहुत ऊंचे थे, पर पिता की कमाई इतनी नहीं थी कि उसके
सपने कभी अपने हो पाते. उन्हीं सपनों को पूरा करने का निक्कू पर ऐसा भूत सवार
हुआ कि वह अच्छाई और बुराई की पहचान खो बैठा.
सन् १९४७ में पाकिस्तान से भारत आनेवाले परिवारो में एक परिवार संतराम का भी था.
संतराम की दो पत्नियां तो पहले ही परलोक सिधार गयी थीं. केवल पच्चीस वर्ष की
उम्र थी और सामने था पहाड़ जैसा जीवन. संतराम ने तीसरी शादी कर ली.तीसरी पत्नी
बीरबाला से ६ संतानें हुई. एक लड़की और पांज लड़के. दो वर्ष की उम्र में ही
लड़की भगवान को प्यारी हो गयी.शेंष पांचों लड़कों में देवन्द्र उर्फ निक्कू सबसे
बड़ा था. उसके बाद क्रमशः विजय, रमेश उर्फ निट्टी, संजय तथा प्रमोद थे.
परिवार के भरण-पोषण के लिए संतराम ने कई धंधे किये. अन्ततः गोलबाजार में दुकान
लगाकर फल बेचने लगा.संतराम चाहता था कि उसके बच्चे पढ़-लिखकर बड़े आदमी बनें.
इसके लिए उसने सभी बच्चों का स्कूल में दाखिला करा दिया. लेकिन देवेन्द्र का मन
पढ़ाई में नहीं लगा. १६ वर्ष की उम्र तक पहुंचते-पहुंचते निक्कू का रूझान
पहलवानी की ओर हो गया. मोहल्ले के अखाड़े में वह कसरत करने जाने लगा.
संतराम ने जब देखा कि निक्कू को पढ़ाई में कोई रूचि नहीं है,तो उसने निक्कू को
अपने साथ धंधे में लगा लिया. निक्कू पिता के साथ फलों की दुकानदारी में लग
गया.यह वही दौर था,जब देहरादून में हरीश भाटिया और उसके साथी 'रंगदारी' (अवैध
वसूली)वसूला करते थे. गोलबाजार के अन्य दुकानदारो की तरह संतराम भी हरीश भाटिया
को हर महीने'रंगदारी['के रूप में एक निश्चित रकम अदा करता था.
एक दिन हरीश भाटिया गिरोह के लोग संतराम की दुकान पर 'रंगदारी' वसूलने आये.
संतराम उस वक्त दुकान पर नहीं था. वहां निक्कू मौजूद था. निक्कू ने भाटिया गिरोह
के लोगों को फूटी कौड़ी भी देने से इन्कार कर दिया. देखते ही देखते भाटिया गिरोह
के लोगों और निक्कू के बीच जमकर हाथापाई शुरू हुई. वे लोग तीन थे और निक्कू
अकेला. लेकिन निक्कू के कसरती बदन और उसकी शक्ति के आगे अन्ततः उन लोगो को भागना
पड़ा.
हरीश भाटिया गिरोह से उलझना मामूली बात नहीं थी. आगा पीछा सोचने वाला कोई भी
व्२यक्ति यह काम नही कर सकता था,जो निक्कू ने किया था. अतः उसी दिन से गोलबाजार
के व्यापारियों में निक्कू का दबदबा कायम हो गया. अब निक्कू को भी अपनी ताकत का
अहसास हो गया और वह सीना तानकर चलने लगा.
अचानक एक दिन निक्कू और हरीश भाटिया का आमना-सामना हो गया. निक्कू ने हरीश का
नाम तो बहुत सुना था,लेकिन देखा पहली मर्तबा था.इकहरे बदन,किंतु मजबूत काठीवाले
हरीश भाटिया की अपेक्षा शारीरिक शक्ति में निक्कू दुगुना था.हरीश को देखकर
निक्कू ने सोचा कि जब वह इतना नाम और आतंक कायम कर सकता है, तो मैं क्यों
नहीं? दूसरी ओर हरीश भी निक्कू की कद-काठी से प्रभावित हुए बिना न रह सका.उसने
निक्कू को समझाया कि अगर वह उसके लिए काम करे, तो उसे पैसों की कोई कमी नहीं
रहेगी. निक्कू राजी हो गया और हरीश भाटिया के गिरोह में काम करने लगा.
उन दिनों पहाड़ी क्षेत्रों में किसी भी शराब की बिक्री प्रतिबन्धित थी.लेकिन
हरीश भाटिया दूर-दराज के क्षेत्रों तक अवैध शराब सप्लाई करता था. गिरोह में
शामिल होने के बाद निक्कू भी इस अवैध व्यापार से जुड़ गया.कभी चीथड़े पहननेवाला
निक्कू कीमती कपड़े पहनकर बुलेट मोटर साइकिल पर घूमने लगा था.
पुलिस रिकार्ड के मुताबिक, वर्ष १९७९ में पहली बार कोतवाली पुलिस ने निक्कू को
अवैध शराब बेचने के जुर्म में गिरफ्तार किया था. एक बार निक्कू जेल जाकर बाहर
निकला, तो उसके दिल से पुलिस, अदालत और जेल का खौफ भी मिट गया. जेल से जमानत पर
छूटते ही उसने दिन दहाड़े डालनवाला क्षेत्र में जबरदस्त लूटपाट की. उसके विरूद्ध
इस घटना की नामजद प्राथमिकी डालनवाला थाने में दर्ज हुई.
निक्कू इतना हथछुट और दिलेर हो गया था कि वह अपने आपराधिक गुरू हरीश भाटिया को
भी कुछ नहीं समझता था. शराब के नशे में उसने कई बार भाटिया को गालियां बकी थी और
उस पर रिवाल्वर तान चुका था.हर बार भाटिया को ही उसके आगे झुकना पड़ता था.इसका
अपराध-~जगत में यह असर हुआ कि जो लोग कल तक भाटिया के नाम से कांपा करते थे
अब वह निक्कू को ही सब कुछ समझने लगे. हरीश भाटिया के लिए यह भयंकर चिन्ता की
बात थी. उसने अपने कुछ विश्वस्त साथियों के साथ निक्कू के खात्मे की योजना
बनायी.लेकिन भाटिया कुछ करता, इससे पहले ही निक्कू को अपने विरूद्ध रचे गये
षड्यंत्र की भनक मिल गयी. एक रात हरीश जब अपनी एम्बेसडर कार से घोसी गली से गुजर
रहा था, तभी अचानक निक्कू ने उसे घेरकर उस पर ताबड़तोड़ गोलियां दागनी शुरू कर
दीं.हरीश की मृत्यु घटनास्थल पर ही हो गयी.
यह घटना जून ८० में घटी थी. इसके एक वर्ष के भीतर निक्कू ने लगभग एक दर्जन लोगों
की हत्याएं करके दूर-दूर तक अपने नाम का आतंक कायम कर लिया. इस दौरान न केवल
देहरादून, बल्कि आसपास के जिलों के तमाम थानों में देवेन्द्र उर्फ निक्कू का
फोटो चिपक चुका था. देहरादून कोतवाली में उसकी हिस्ट्रीशीट भी खुल गयी थी. लेकिन
इस सबका निक्कू पर कोई प्रभाव नहीं पड़ा. विभिन्न थानों की पुलिस ने कई बार
निक्कू को गिरफ्तार भी किया. लेकिन विडम्बना यह रही कि हर बार जेल से लौटते ही
उसने कोई न कोई जबरदस्त वारदात जरूर की.
२४ सितम्बर'८४ को निक्कू ने जेल से अपने एक साथी के हाथों देहरादून के एक
व्यापारी शशिकांतमणि त्रिपाठी के पास 'स्लिप'भेजकर उनसे २५ हजार रुपयों की मांग
की. शशिकांत ने पैसे नहीं दिये. नतीजा यह हुआ कि २५ सितम्बर को निक्कू की जमानत
हुई और २६ सितम्बर को उसने शशिकांत को गोली मारकर जान से मार डाला.इस घटना के
बाद निक्कू की 'स्लिप'पर देहरादून, हरिद्वार, सहारनपुर, पौड़ी आदि जिलों के
व्यापारी,ठेकेदार तथा अन्य धनी लोग पैसा पहुंचाने लगे.
निक्कू द्वारा की गयी वारदातों में सर्वाधिक क्रूरतम एक तिहरा हत्याकांड रहा,
जिसमें उसने सोये हुए पति-पत्नी तथा उनके एक रिश्तेदार को गोलियों से छलनी कर
दिया था.इस तिहरे हत्याकांड का कारण निक्कू के छोटे भाई रमेश उर्फ निट्टी का एक
युवती से प्रेम-प्रसंग था.
बताया जाता है कि देहरादून के मोतीबाजार निवासी लोकदल नेता बंशीलाल की पुत्री से
रमेश के प्रेम सम्बन्ध थे. रमेश उस युवती से शादी करने को तत्पर था, पर एक
कुख्यात अपराधी के भाई के साथ बंशीलाल अपनी बेटी का ब्याह करना नहीं चाहते
थे.निक्कू को जब अपने भाई की इच्छा और उसमें बंशीलाल के आड़े आने की खबर लगी, तो
उसने बंशीलाल को धमकी दी कि वह अपनी बेटी का हाथ उसके भाई को सौंप दें,वरना
अंजाम बुरा होगा. बंशीलाल ने इस धमकी को गंभीरता से लिया. उन्होंने अपने घनिष्ठ
मित्र तथा जनता दल के वर्तमान प्रादेशिक मंत्री विनोद बड़थ्वाल से इस सम्बन्ध
में विचार-विमर्श किया.इस पर विनोद बड़थ्वाल ने बंशीलाल को धीरज बंधाया,"आप
चिन्ता न करें. निक्कू से इतना भयभीत होने की कोई जरूरत नहीं. इस सम्बन्ध में
मैं एसपी से भी बात कर लूंगा.और हां यदि निक्कू की ओर से आपको कोई 'मैसेज मिले
तो उसको कहलवा दीजिएगा कि इस सम्बन्ध में उसे जो भी बात करनी है,मुझसे करे."
"ठीक है."कहकर बंशीलाल अपने घर लौट आये. उसी दिन शाम को रमेश उनके घर आया, तो
उन्होने उससे स्पष्ट कह दिया,"तुम्हें या तुम्हारे भाई (निक्कू)को जो भी बात
करनी हो,विनोद बड़थ्वाल जी से कर सकते हो. मुझसे बात करने की जरूरत नहीं. यह
सुनकर रमेश चुपचाप लौट गया.
उसी रात निक्कू ने अपने १०-१२ हथियारबंद साथियों के साथ विनोद बड़थ्वाल के घर
धावा बोल दिया. विनोद उस वक्त घर पर नहीं थे. घर में उनके बड़े भाई राजेश
बड़थ्वाल,उसकी पत्नी राजकुमारी तथा एक रिश्तेदार मौजूद थे. निक्कू और उसके
साथियों ने उन तीनों लोगों की नृशंसतापूर्वक हत्या कर दी. इस हत्याकांड के बाद
काफी देर तक निक्कू वहीं मौजूद रहा.वह चीख-चीखकर कह रहा था,"निक्कू से रार मोल
लेनेवालों के घर में कोई चिराग जलानेवाला भी नहीं बचता है. अभी मेरा हिसाब चुकता
नहीं हुआ है.वह तो उस दिन होगा, जब असली आदमी(विनोद बड़थ्वाल) मेरी आंखों के
सामने आएगा."
मार्च १९८५ में हुआ यह कांड काफी दिनों तक अखबारों की सुर्खियों में रहा. इसके
बाद विनोद बड़थ्वाल, या उनसे जरा भी सम्बन्ध रखनेवाला हर शख्स निक्कू के लिए
जानी दुश्मन नजर आने लगा था.उन दिनों विनोद के मेरठ निवासी एक मित्र तथा पार्टी
नेता ओंकार सिंह अक्सर उनके पास आते-जाते थे.ओंकार सिंह दबंग किस्म के व्यक्ति थे
और हरदम ३२ बोर का लायसेन्सी रिवाल्वर अपने पास रखते थे.१३ जुलाई'८६ को पार्टी
सम्बन्धी किसी कार्य से वह मेरठ से देहरादून आये.वहां विनोद बड़थ्वाल से मिलकर
वह लोट रहे थे कि राजा रोड पर दिनदहाड़े निक्कू ने गोली मारकर उनकी हत्या कर
दी.हत्या के बाद वह उनका रिवाल्वर भी साथ ले गया. इस घटना ने भी काफी तूल पकड़ा.
लेकिन निक्कू का कुछ नहीं बिगड़ा.उसने न्यायालय में आत्मसमर्पण करके चन्द दिनों
में ही अपनी जमानत करा ली.निक्कू की दिनोंदिन बढ़ती आपराधिक ताकत और आतंक को
देखते हुए १९८७ में देहरादून पुलिस ने उस पर यूपी गैगस्टर एक्ट लगा दिया.अपराधी
निक्कू ने इसे अपनी शान में बढ़ोत्तरी ही समझा.
उधर, विनोद बड़थ्वाल को हरदम निक्कू से अपनी जान का खतरा बना रहता था.अपने
भाई,भाभी,रिश्तेदार और एक मित्र की हत्या के बाद उन्हें यकीन हो चला था कि
निक्कू मौका पाते ही उन पर हमला करने से चूकेगा नहीं.अतः उन्होंने अकेले घर से
निकलना बन्द कर दिया.२४ अप्रैल'८८ को अपने साथियों के साथ वह पायल सिंनेमा के
निकट से गुजर रहे थे, तभी निक्कू और उसके साथियों ने चारों तरफ से उन पर गोलियां
चलानी शुरू कर दी. इसमें विनोद की जान तो नहीं गयी, पर वह और उनके एक साथी राकेश
वासन गंभीर रूप से घायल हो गये.
इसके दो माह बाद घटी एक घटना से निक्कू बुरी तरह बौखला उठा.हुआ यह कि उसका भाई
रमेश उर्फ निट्टी सफेद रंग की एम्बेसडर से चकराता रोड से गुजर रहा था. तभी कुछ
लोगों ने उसकी कार पर गोलियां बरसानी शुरू कर दीं. रमेश उर्फ निट्टी ने कार में
ही दम तोड़ दिया.
निक्कू को लगा कि इस घटना के पीछे बंशीलाल तथा विनोद बड़थ्वाल का हाथ है. वैसे
भी निक्कू के जेहन में बंशीलाल का नाम मिटा नहीं था,जिनकी वजह से विनोद बड़थ्वाल
से उसे दुश्मनी मोल लेनी पड़ी थी.अतः ८ नवम्बर '८८ को उसने बंशीलाल की हत्या कर
दी. देहरादून कोतवाली के ठीक सामने स्थित मोती बाजार में घटी इस घटना की चश्मदीद
गवाह खुद पुलिस थी जो घटनास्थल पर सहमी खड़ी तमाशा देखती रही थी.
इस घटना के ठीक एक सप्ताह बाद निक्कू ने विनोद बड़थ्वाल के छोटे भाई एवं स्थानीय
छात्र नेता कैलाश बड़थ्वाल की गोली मारकर हत्या कर दी. इस वक्त तक उस पर हत्या
की उक्त घटनाओं के अतिरिक्त लूट तथा अपहरण के लगभग एक दर्जन मुकदमे लद गये थे.
चाहे कोई निरीह व्यक्ति हो, या अपनी जानकारी में बेहद शक्तिशाली रहा हो,निक्कू
का शिकार सभी बने.यह रहस्य काफी बाद में खुला कि उत्तरी भारत के मशहूर शराब
माफिया किंग सेठ गरीबदास का अपहरण भी निक्कू ने ही किया था.देहरादून निवासी सेठ
गरीबदास स्वयं ऐसी हस्ती हैं कि हथियारों से लेकर राजनैतिक ताकत तक की उनके पास
कोई कमी नहीं.
