<ळिटेरटुरे><ःउमोउर्><छ्हिल्ले, षग्हुनन्डन्><खडम् ठअल्><१९९१><झगट्रम् ' शोन्स्><घन्ड्हि णगर्, ढेल्हि><१४-२१><२१००><छ्हिल्ले, ष्-खडम् ठअल् - ःउ-औ>

+ वे आयें, न आयें, बहार आ गई !
महानगरों से ज्यादा शान्ति नगरों मैं और नगर से ज्यादा शांति कस्बों में होती
है. कस्बे की तुलना में गाँव में अपेक्षाकृत शांति होती है. हालांकि, सभ्यता
के निरन्तर विकास और प्रजातंत्र ह्रास से शान्ति का समीकरण बदलता-सा दिखाई
देने लगा है. फिर भी प्रमुख व्यक्ति या व्यक्तियों के नगरागमन की घोषणा से नगर
की शान्ति के स्वास्थ्य पर स्पष्ट ही प्रभाव परिलक्षित होता है.
मेरे कस्बे में मुख्यमंत्री आने वाले हैं. बड़ी खुशी की बात है. यह कस्बे का
सौभाग्य है, अन्यथा इस कस्बे को पूछता ही कौन है ? शापग्रस्त-सा अपनी काली छाया
से किसी को भी ग्रसित करने के कथित आरोप का अभियुक्त कस्बा किसी भी विशिष्ट
व्यक्ति को अपनी छाया से ग्रहण लगा देने के लिए कुख्यात तो है लेकिन आज उसे भी
बरसात के बाद की खुली धूप की तरह साफ उजला (टिनोपाल-नहीं, माफ कीजिये रानीपाल
से धुला-झकाझक) होने का सौभाग्य मिला है. जी हाँ, मुख्यमंत्री जी आ रहे हैं.
जब से उनके आगमन की सूचना मिली है, तब से जैसे समय अबाबील हो गया है. अबाबील
कौन ? अजी, एक नन्हीं-सी चिड़िया जो ऊंचाइयों को फलांगती है.
नीले आकाश को छू लेने का सच्चा जज़्बा,
एक नन्ही-सी अबाबील में देखा मैंने.
शायर की वह अबाबील मेरा कस्बा हो गया. समय को पर लगे तो सरकारी जीपों की
भाग-दौड़ भी 'लाग-बुक' में बढ़ गई. बहती गंगा में हाथ धोने के लिए व्यवस्था
के नाम पर परिवार के सदस्यों के साथ पिकनिक के कार्यक्रम निर्विघ्न सम्पन्न
हुए. जीप सरकारी, डीज़ल सरकारी. हर्र लगे न फिटकरी, रंग चोखा होय.
नियम नगर-पालिका ने मुख्य मंत्री के आगमन के मर्म को समझा और जर्जर सड़कों के
दुरूस्तीकरण अभियान में रत हो गई. जो बजबजाती नालियां, कीट-जगत के जहाजों
(मच्छरों) का लेण्डिंग स्थल थीं, उन पर सफाई दारोगाओं की क्रूर नज़रें पड़ने
लगीं. उनके कर्कश आदेशों से सफाई कामगार मच्छरों के प्राकृतिक आवासों को नष्ट
कर सहज ही मलेरिया उन्मूलन की दिशा में कदम बढ़ाने लगे. वर्षों उपयोग में न
आने वाली साफ-सुथरी कचरा गाड़ियां नालियों के असहाय कीचड़-कूड़े को नगर-पालिका
की सीमा के बाहर बेतरतीब ढंग से डालने लगीं. युगों के अभिन्न साथी मच्छर बंधुओं
के वियोग में कस्बावासी विह्वल हो सुख की नींद सोने लगे.
जहां हमारे निष्ठावान 'पब्लिक-सर्वेण्ट्स' यानी, अफसरान बसते हैं, वहां का
माहौल 'पब्लिक' यानी, जनता के लिए ईर्ष्या का विषय बन गया. जनता यहां सफाई
के नाम पर तरसती है वहीं पर इन अफसरान की कालोनी में गंदगी प्रतिष्ठित होने को
तरसती है. सफाई कामगार इस इलाके का चप्पा-चप्पा चमकाने को तत्पर हैं. यह
जरूरी भी है. आखिर उनका वेतन-भत्तादि का दाता भी तो इस इलाके में रहता है.
साहब खुश तो जमाना खुश !
जिन मैदानों में श्रीलाल शुक्ल की 'राग-दरबारी' शैली में 'तिनके की ओट' में बैठ
कर स्त्रियां या पुरुष निपटा करते थे, उनमें रोलर चलने लगा. जिले के प्रमुख
अधिकारीगण बड़ी श्रद्धा से इन मैदानों में घूमने लगे. जैसे यहां कोई बड़ा
तीर्थ-स्थान निर्मित होने वाला हो. इनमें से एक में मुख्य मंत्री का भाषण जो
होने वाला है.
लोक निर्माण विभाग के निस्पृह और अपरिग्रही अधिकारी पूर्ण लगन से ठेकेदारों के
वांछित सहयोग से निर्माण कार्य में लग गये और प्रयास करने लगे कि शासन की
पाई-पाई का सदुपयोग भारतीय प्रजातांत्रिक स्टाइल में हो. उनका कार्य कौशल और
औदात्य देखते ही बनता है. वैसे तो बेचारे बिना देखे ही मुफ्त में बदनाम हैं.
'देश-भक्ति, जन सेवा वाला' विभाग भी बड़ा मुस्तैद नज़र आने लगा. अधिकारी और
कर्मचारी वाणी में शकर की बढ़ती कीमतों के बावजूद मिठास लाने का प्रयास करने
लगे. अपनी बहुचर्चित और आलोचित भंगिमा त्याग कर निनम्र होने का अनथक प्रयास
करने लगे. हां, साहब यह सब तो हुआ लेकिन काफी-हाउस में बेबात पर बहस बघारने
वाले कथित बुद्धिजीवी इस बात पर शर्त बद रहे हैं कि सौजन्यता की यह मुद्रा
क्षणभंगुर है और वर्ष में जबर्दस्ती एक बार मनाये जानेवाले सौजन्यता सप्ताह
से ज्यादा अहमियत नहीं रखती! हां, अपने ठिकाने पर लोगों से सीधे मुंह बात न
करने वाले ये कर्तव्यपरायण सेवक अब केवल दबी जबान से ओंठ चबाकर अपनी
परम्परागत भाषावली का उपयोग करने लगे हैं.
जन-स्वास्थ्य के साथ खिलवाड़ करने वाले अभी खेल में नरम रुख अपनाये हैं.
मुख्यमंत्री को आना जो है. माहौल कुछ ऐसा है कि दम तोड़ने वाले रोगी को
'आक्सीजन' और 'कोरामीन' दिया जा रहा है. कमजोर या असफल हृदय (हार्टफेल का
अविकल अनुवाद )वालों को ई.सी.जी. का ग्राफ दिखाकर दिवंगत होने से रोका जा रहा
है. सारा रूग्णालय श्वेत लकदक चादरों से आवेष्टित पलंगों से पटा पड़ा है. यूं
तो अन्त दिनों में मरीज चादरों को तरसते हैं. कुछ दिनों के लिए अस्पताल की
सारी मक्खियां शहरों की अन्य मक्खियों से ऐसी घुल-मिल गई हैं जैसे कि असम में
बंगला देश से समय-समय पर आये विदेशी नागरिक!
हर विभाग में जो जहां है, मुस्तैद हो उठा. चारों ओर चगन-मगन. मुख्यमंत्री जो
आने वाले हैं. जहँ जहँ परे चरन सन्तन के तहँ तहँ...
बेमतलब आन्दोलन खड़े करने वाले लोग, जो किसी भी बड़े नेता के नगराग़मन पर काले
झण्डे दिखाकर हाय-हाय या मुर्दाबाद के नारे लगाकर शहर की कथित शांति भंग करते
थे, आजकल सवा लाख की बिल्डिंग (कीमत पर न जायें, मुहावरे का मजा लें) की
शोभा बढ़ा रहे हैं. या ये लोग खाकी वर्दी के साये में अस्पताल की परिचारिकाओं
के लवेण्डर सुवासित सान्निध्य का आनन्द ले रहे हैं.
लेकिन क्या कहिएगा स्थिति की इस विडम्बना को, अणुबम के गिरने से हिरोशिमा की जो
स्थिति हुई थी, वह आज 'मुख्यमंत्री नहीं आ रहे हैं' के अप्रत्याशित समाचार से
मेरे नगर की हो गई. जिले के समस्त अधिकारी तैयारियों के धूलि-धूसरित होने पर
मायूस हो गये. स्थानीय स्वायत्त संस्था यानी, नगरपालिका (विडम्बना देखिए,
शाब्दिक अर्थ कार्यों के बिलकुल विपरीत) को भी काफी रंज हुआ. इतना फण्ड सड़क
की मरम्मत में लगा दिया. नालियों को दूसरा जन्म दिया. दिन-रात मर-खप कर काम
करवाया. सब बेकार गया.
जनता खुश. मुख्यमंत्री आये कि नहीं आये, फिर भी नगर
सद्य:स्नाता सुकुमारी सरीखा सलोना तो हुआ. इसी तरह माननीय मुख्यमंत्री भले ही
आया न करें, लेकिन खबर (उड़वा)
पहुंचा दिया करें. तो मेरे नगरवासियों पर असीम अनुकम्पा होगी.
एक हड़ताल और
गजब हो गया. अच्छे खासे कोलाहल वाले नगर में सन्नाटा छा गया. ऐसा लगा जैसे सारा
नगर निचुड़ गया हो. जीवन के लक्षण ही नहीं दिखाई देते हैं. नगरवासी गाली-गलौज,
फब्तियां, गीदड़ भभकियां आज सुनने को तरस गये. सभी भयभीत हैं. सन्नाटा और भय
साथ-साथ जाने वाली चीजें हैं न, इसलिए कहीं भी निकल जाइये आप उत्फुल्लता,
जीवन के प्रति लालसा, और गहमागहमी नहीं पायेंगे. पान के ठेलों, होटलों,
कन्या-शालाओं एवं विद्यालयों के सामने वाले रेस्त्राओं, सिनेमागृहों,
रेलवे-स्टेशन एवं बस-स्टैण्ड पर मुर्दनी-सी छा गई है. लोग पान खा रहे हैं, पर
विजड़ित चेहरे लिए, रोड़-साइड के टी-स्टालों पर चाय पी रहे हैं, पर मीठी क्या
फीकी मुस्कान भी नहीं है चैहरों पर. लड़कियां और अधिक मायूस हैं. घर से स्कूल
या कॉलेज तक तथा स्कूल या कॉलेज से घर तक जो चुहल होती थी, फब्तियां कसने वाले
से एक दूसरे के सम्बन्ध जोड़े जाते थे, सब नदारत. न कोई गब्बर अब मूंछे ऐंठता
है और न कोई डैनी उनकी तुलना हेमामालिनी या जरीना वहाब से करता है, न कोई
अपना एक नेत्र अर्द्धनिमीलित कर
लम्बी आह भरता है. न कोई उनके शरीर-सौष्ठल के प्रति आसक्ति दिखाता है. न
कोईचैनू सीधे रिक्शा रोक कर उनसे फिल्मी स्टाइल में प्रणय निवेदन करता है.
पढ़ने जाती बालिकाएं बड़ी हसरत से राह में पड़ते पान के ठेलों, अभिनेता-कट
बाल बनाने वाली सेलूनों की तरफ देखती हैं कि कोई दीवाना आह भरेगा, कोई अपने
गंजे बालों में कंघी फेरेगा. किन्तु हाय, बड़ा निष्ठुर समय आया है. क्या हो
गया है इनको?
बाबू किसम के लोग अबे-तबे सुनने को आतुर, आते-जाते कनखियों से पान-ठेलों की ओर
निहार लेते हैं. किन्तु व्यर्थ !
कुछ लोगों को व्यावसायिक रूप से भी घाटा हुआ है. क्लाइन्टों की जो भीड़ ठसाठस
भरी रहती थी, वकीलों के दफ्तरों में अब वहां परिन्दे भी पर नहीं मारते हैं.
अपने-अपने काले लबादे पहने मायूस चेहरे और खाली जेबें लिए ये लोग कचहरी तो जा
रहे हैं मगर चेहरों पर लुनाई नहीं है. कचहरी में भी भीड़ नहीं है. पुकार का वो
सिलसिला...'नन्दू वल्द रामलाल साकिन हरपालपुर हाजिर हों...' जो अबाध रूप से
चलता था, अब समाप्त प्राय है.
आखिर हुआ क्या? इस छाई हुई वीरानगी का कारण क्या है? नगर के दादाओं ने हड़ताल
कर दी है और कई माह हो गये हैं. नगर के अपने-अपने घर पड़े हैं. निकलते भी नहीं
हैं घर से. यदि निकलना भी हुआ तो ये ऐसी कोई भी हरकत नहीं करते जो नगर के
सामान्य जीवन के लिए भोजन के साथ की चटक-चटनी जैसा सुमधुर हो, लजीज हो.
उन्होंने तय किया है,शपथे खाई हैं कि वे अब लोंगों का मनोरंजन नहीं करेंगे
बहुत किया है, फिर भी इन नाशुक्रों ने हमें क्या दिया?...पुलिस के डण्डे...!
कोर्ट कचहरी के चक्कर.... नहीं.... बहुत हो चुका, अब इन कृतघ्न लोगों को जीने
दो सपाट ज़िन्दगी, हम क्यों जिल्लत मोल लें ?
हड़ताल हुई तो पर क्यों? आखिर ऐसा क्या घटा जो हमारे स्वाभिमानी, धीर-गम्भीर और
चरित्रवान दादाओं को इतना अप्रिय निर्णय लेना पड़ा. जब संवाददाताओं ने पूछा तो
जिला-शोहदा-संघ के एक प्रवक्ता ने बताया कि एक सम्माननीय दादा को पान के ठेले
पर कुछ सभ्य, निरीह कहलाने वाले बाबूनुमा लोगों ने पीट दिया. दादा अकेला था,
बाबू कई थे. दादा ने एक से बात ही बात में साधिकार मां-बहन....की कर दी. बस
फिर क्या था? सदियों से दबता आया वह प्राणी जुट गया अपने साथियों समेत और पीट
दिया उस दादा को. हालांकि उस हादसे में उन बाबूनुमा लोगों को ज्यादा चोटें आईं.
पुलिस दादा को ले गई.
प्रवक्ता ने चौकन्ने होकर चारों ओर देखा फिर लगभग कान से मुंह सटाकर उस
संवाददाता को बताया कि पुलिस तो अपनी यार है. वह तो कोई
एक्शन ही नहीं लेना चाहती, बल्कि उल्टे उन बाबुओं को दर्जन-भर धाराओं में बन्द
करने वाली थी. किन्तु बाबुओं ने हड़ताल की धमकी दे दी और कलेक्टर को ज्ञापन
सौंप दिया. बेचारे थानेदार मजबूर थे. उन्होंने कहा था कि मेरी पूरी सहानुभूति
तुम लोगों के साथ है. 'प्रेशर' में यह कदम उठाना पड़ रहा है.
हमारा दादा आज भी बन्द है. उसके बगैर हमारा संगठन कैसे चलेगा? यह कहते हुए
प्रवक्ता के नेत्र गीले हो गये.
जिला-शोहदा संघ ने इस पर एक प्रस्ताव पारित किया और उसमें पुलिस के रवैये तथा
बाबुओं के कारनामों की तीव्र भर्त्सना की और दादा को तत्काल रिहा करने की मांग
करते हुए यह तय किया गया कि हम अब 'शोहदायी' नहीं करेंगे. हम हड़ताल करेंगे.
जब तक शरीर में खून की एक बूंद भी शेष है तब तक गुण्डागर्दी कतई नहीं करेंगे.
भले ही नगर में मौत का सन्नाटा छाया रहे.
प्रस्ताव पास होने के बाद एक जुलूस निकाला गया, जिसमें दादा लोग तख्तियां लिए
थे. किसी में 'दादागिरी नहीं करेंगे' किसी में 'दादा एकता जिन्दाबाद', और किसी
में 'जो हमसे टकरायेगा, लातें-जूते खायेगा'. ये ही नारे लगाये भी गये. लोग
बताते हैं कि इतना अभूतपूर्व जुलूस तो दिल्ली में भी कभी नहीं निकला. इस जुलूस
के नियंत्रण के लिए बाहर की पुलिस मंगानी पड़ी थी. गांव तक के छुटपुट दादाओं
ने इस ऐतिहासिक जुलूस में शिरकत फरमाई. इस दौरान जिला-शोहाद-संघ के तीन
प्रमुख गुट उजागर हुए. पहला 'घनघोर दादा संघ' जो सबसे शक्तिशाली गुट था.
दूसरा मध्यम किस्म का 'रिमझिम दादा संघ' और तीसरा बिना औकात का, हमेशा लतियाया
जाने वाला किन्तु अपने मोहल्ले में शेरों का 'छुटपुट दादा संघ.'
जब ज्ञापन लेकर दादा लोग जिलाध्यक्ष कार्यालय में पहुंचे, कहा जाता है कि वहां
तैनात स्थानीय पुलिस के सिपाहियों की आंखों में आंसू आ गये थे. जो हमेशा से
पसन्दीदा चीज दूसरे से छुड़ाते रहे हैं. जो हमेशा कानून के रक्षकों को नमक
खिलाते रहे, आज वे ही याचक बने जिला-प्रशासन से न्याय मांग रहे हैं. कुछ सिपाही
तो सुबक-सुबक कर रोने तक लगे. इस दृश्य को बाहर से आये कुछ पत्रकारों ने अपने
कैमरों में कैद कर लिया. ज्ञापन सौंपते समय कुछ लोगों ने महसूस किया कि
जिलाध्यक्ष महोदय की वाणी अवरूद्ध हो गई है. उन्होंने दादाओं से कहा, "आप लोगों
ने इतनी धूप में यह कष्ट क्यों किया? में तो स्वयं आपके पास उपस्थित हो जाता.
मैं तो हमेशा से ही आपके द्वारा की गयी घटनाओं के स्थल पर पुलिस फोर्स के साथ
पहुँचता रहा हूँ.
कहते हैं उनके समर्थन में कई संस्थाओं ने भी बैठकें कीं और प्रस्ताव पारित कर
अध्यक्ष जिला-शोहदा-संघ को भेजा. खबरें तो यहां तक हैं कि लोगों में होड़ लग
गई, व्यक्तिगत समर्थन-पत्र भेजने की.
धमाका तो तब हुआ जब छात्राओं एवं महिलाओं के संगठनों ने एक संयुक्त विज्ञप्ति
जारी की.
"मित्रो, तुम लोगों पर जो ज्यादती हुई है उससे हमें भी दुख पहुंचा है. हम इस
दुख में आपके सहभागी हैं. हम तुम्हारे द्वारा प्रेषित 'निन्दा-प्रस्ताव' का
जोरदार समर्थन करती हैं. शासन का ध्यान इस ओर आकृष्ट करने के लिए हम लोग
भी आन्दोलन करने के लिए तैयार हैं. वैसे इसकी जरूरत नहीं पड़ेगी, क्योंकि
हमारे संगठनों में कई ऐसी बहनें हैं जो 'हिमालयन सोर्सेज' वाली हैं. इन बहनों
के पाँवों से तुम्हारा प्रकरण दुरुस्त हो जायेगा. इसकी आशा ही नहीं वरन् पूर्ण
विश्वास है.
मित्रो, फिर भी हम चाहती हैं कि आप अपनी हड़ताल वापस ले लीजिए, अन्यथा शालाओं,
महाविद्यालयों एवं महिला-संस्थानों में छात्राओं, महिलाओं की उपस्थिति समाप्त
हो जायेगी. जो आप लोगों की हड़ताल से निरन्तर अधोमुखी हो गयी हैं. हमारी बहनों
का मन नहीं लग रहा है, इससे एक भय पैदा होने लगा है कि कहीं विश्वविद्यालयी
परीक्षाओं में इस वर्ष कोई छात्र 'टॉप' न कर जाये. नहीं तो मांट्रियल ओलम्पिक
में जो स्थिति भारत की थी, वह परीक्षाओं में छात्राओं की होगी.
अगले ही दिन अनपेक्षित रूप से नगर की डगर-डगर में उल्लास भर गया. मायूसी कट
गयी. निराशा काफूर हो गई. पान के ठेलों, होटलों, रेस्त्राओं, स्टेशन,
बस-स्टैण्ड आदि, गुलो-गुलजार हो गए. सब ज्यों का त्यों चलने लगा. माता-पिता एवं
अभिभावकगणों ने शांति की सांस ली तथा भगवान से प्रार्थना की, कि दादाओं की
हड़ताल कभी न हो.
