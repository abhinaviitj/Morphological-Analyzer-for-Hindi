<ळिटेरटुरे><श्होर्ट् श्टोर्य्><खन्ट् फ्रकस्ह्><ढस्टतेॅ आउर् फट्टियोन् ख ःअरपन्><१९८९><ंअड्हुमटि (षज् शहिट्य आकडमि)><ऊडय्पुर्><४०-४५><२१००><खन्ट् फ्., फट्टियोन् ख ःअरपन्, श्स्> 

तब मैं छोटा था . गानेबजाने के बारे में ज्यादा कुछ नहीं जानता था . लेकिन,
इतना बराबर महसूस करता था कि फूफा पूरी तरह डूब कर गाते हैं . खासी मर्दाना
आवाज थी . हार्मोनियम पर ऊंगलियाँ तेजी से दौड़तीं . मैं पास में बैठा होता,
पालछी मारे हुए . बुआ बीच-बीच में चाय वगैरह पहुँचाने आ जाती . आसपास फूफा
के कुछेक बहुत करीबी दोस्त बैठे होते . पर गाना-बजाना देर रात तक चलता रहता
. पता नहीं कब तक . तो सुनते-सुनते नींद आ जाती थी . वहीं सो जाता . बाद
में बुआ उठाकर ले जाती . दिन में फूफा को अक्सर कुछ न कुछ गुनगुनाते देखता
था . उनके भीतर कुछ बजता हुआ-सा महसूस होता था . बुआ की गाने-बजाने से कोई
दिल-चस्पी नहीं थी . हालाँकि, उसे फूफा के उस तरह गाने-बजाने से कोई एतराज
भी नहीं था . बड़े होने पर मैंने जाना था कि पति-पत्नी के रिश्ते की जो
पूर्णता हो सकती है, बुआ पूर्णता को पूरे मन से जीती फूफा के साथ भी शायद
ऐसा ही कुछ रहा होगा . पता नहीं, ठीक-ठीक क्या रहा होगा . लेकिन कुछ न कुछ
उसी तरह की बात रही होगी . शायद इसीलिए, वहाँ आने पर मन एक अजीब-सी गंध से
भर जाता था . लगता जैसे फूफा कोई सुबह सवेरे का राग गा रहे हों रवि को भी
फूफा ने संगीत सिखाया था . रवि जो मुझसे एकाध साल छोटा था . और सूरत-शकल में
बुआ पर कम, फूफा पर ज्यादा गया था . उसी की पतली-पतली उंगलियाँ जब तबले पर
चलतीं, तब लगता जैसे वे तबले लिए ही बनी हैं . बहुत जल्दी वह फूफा के गाने
पर ठेका लगाना सीख गया था . बाद में तो फूफा के साथ भजनों के अलावा रागों
के रियाज में भी संगत करने लगा था . मेरे लिए वह सब ठीक-ठीक समझ पाना तो
थोड़ा मुश्किल था . फिर भी, कुछ-कुछ महसूस कर पाता था . वैसे, जब भी वहां
गया था, फूफा ने मुझे भी सीखाने की कोशिश की थी . हालाँकि मैंने झिझक या
शर्म के मारे कभी कोशिश नहीं की थी . रवि तेजी से सीखता चला गया था . फूफा
उसकी तरक्की से सन्तुष्ट थे . `बर्बाद कर रहा है बेटे को !'--पिताजी का ख़याल
था . `अपनी ज़िन्दगी तो की बर्बाद, अब बेटे की कर रहा है .' पिताजी शुरु से
ही नाखुश रहे थे . वे एक कारोबारी और दुनियादार किस्म के आदमी थे . जिन्दगी
की सफलता-असफलता के उनके अपने दुनियादार किस्म के पैमाने थे . वे चीजों को
उसी हिसाब से नापते थे . ज़िन्दगी का उनके लिए मतलब था--अब्बल दर्जों में
परीक्षाएंॅ पास की जायें ! अच्छी नौकरियाँ हासिल की जायें ! और फिर, नौकरी में
तरक्की दर तरक्की ऊपर चढ़ते रहा जाये ! करीयर ! यही एक शब्द था उनके पास,
तमाम चीजों के लिए . सारी चीजें-सारी बातें इस एक शब्द के लिए थीं . इस एक
शब्द के साथ वे किसी तरह का समझौता करने को तैयार नहीं थे और ना ही ढीले
पड़ना चाहते थे . अपनी सारी जिन्दगी उन्होंने इसी शब्द के लिए तपायी थी .
काफी सख्त अनुशासन के साथ . दुनिया को देखने और चीज़ों को मंजूर या खारिज
करने का उनके पास यही नजरिया था . इस नजरिये से उन्हें फूफा कभी पसंद नहीं
आये . बूआ की शादी आगर पिताजी की पसंद से की जाती तो यकीनन वे फूफा के
साथ के लिए तैयार नहीं होते . वैसे, शायद फूफा को एकदम से खारिज कर पाना
उनके लिए उतना आसान भी नहीं रहता . क्योंकि फूफा का शैक्षणिक केरियर बहुत
अच्छा रहा था . उन्होंने अपनी शुरु की सारी परीक्षाएंॅ बहुत अच्छे दर्जों
में पास की थीं . ऐसे में, अच्छी नौकरी उन्हें आसानी से हांसिल हो सकता थी
. लेकिन, उन्होंने उसकी जगह अपने शहर में नयी-नयी खुली संगीत स्कूल में
पढ़ाने नौकरी पसंद की थी . पिताजी बहुत नाराज़ हुए थे . बाद में भी जोर
देते रहे थे कि फूफा अच्छी नौकरी के लिए कोशिश कर लें ! इस तरह करियर चौपट
करने की उन्हें ज़रुरत नहीं है ! ! और कि इस सबके लिए पछताना पड़ सकता है
. फूफा इस तरह की नसीयत पर हमेशा सिर्फ मुस्कुराये थे . इस तरह की बातों
की उन्होंने शायद कभी परवाह नहीं की . ऐसी बातें सुनने के वे या तो आदी
हो गये थे या फिर उनसे उदासीन . भीतर कहीं गहरे बज रहे स्वरों ने उन्हें
अपने भीतर समा लिया था . समूचा . बुआ को वह सब पता नहीं कैसा लगा होगा .
वैसे, याद नहीं पड़ता और ना ही कभी इस तरह का कुछ सुनने में आया कि बुआ ने
फूभा के इस रवैये को ले कर कभी कोई शिकायत या एतराज जाहिर किया हो ! शायद
वे फूफा की ज़रुरतों को बहुत अच्छी तरह समझ गयी थीं . जो कि निश्यच ही एक
मुश्किल काम था . शायद असंभव भी . क्योंकि, अक्सर इस तरह की समझदारी देखने
को नहीं मिलती लोगों के दर्म्यान . पिताजी को अपनी नसीहतें देना अंतत:
बंद कर देनी पड़ी थी . उन्होंने फूफा के यहाँ आना-जाना भी बंद कर दिया था
. जब भी आने-जाने का कोई खास काम पड़ता, माँ को भेज दिया जाता . रवि को जब
अपनी तरह बनाने का फैसला फूफा ने किया-तब पिताजी का गुस्सा बुरी तरह भड़क
उठा था . `अपनी ज़िन्दगी बिगाड़नी थी, तो बिगाडली ! लड़के की ज़िन्दगी चौपट
करने का उसे भला क्या हक़ ! !'-बुआ के आने पर पिता बुआ पर बरस उठे थे . बुआ
पर उन्हें गुस्सा यूं भी आया था कि वह भी विरोध क्यों नहीं करती ! जबकि
उसे करना चाहिए ! ! क्योंकि पिताजी के अनुसार बुआ फूफा का जो भला-बुरा होना
था-सो हो चुका, अब कम से कम उन्हें अपने लड़के का तो ध्यान रखना ही चाहिए,
लड़के का करियर इस तरह बर्बाद करने का उन लोगों को भला क्या हक पहुँचता है
! बुआ गर्दन नीची किये सब कुछ सुनाती रही थी . शायद सोच कर कि अगर उसने सफाई
में कुछ भी कहने की कोशिश की तो पिता का वह गुस्सा और भी ज्यादा भड़क उठेगा
. पिता के गुस्से की खबर फूफा तक पहुँचती थी . लेकिन उन्होंने कभी बुरा नहीं
माना . उल्टे वे हँसते थे . `आखिर वे अपनी तरफ जो ठीक और भला है, वही तो कहते
हैं .'-फूफा का हँसते हुए कहना होता . उस बार का आना बहुत यंत्रणा-दायक था
. वहाँ आने के सारे अर्थ ही बदल गये थे . सब कुछ एकदम भकास लग रहा था . इस
तरह भी वहां कभी आना होगा-इसकी कभी कल्पना भी नहीं की जा सकती थी . पिता
भी साथ में आये थे- इतने बरसों बाद . `अब आपको शिकायत नहीं रहेगी कि मैं
रवि की ज़िन्दगी तबाह कर रहा हूँ .' फूफा ने कहा था . उनकी आवाज़ गीली थी
. भीतर बुआ रोरही थी . बुरी तरह . मैं भी रोया था . रवि नहीं रहा था . जवान
और खूबसूरत रवि . अपने दोस्त के साथ मोटर साइकिल पर जाते हुए ट्रक से टकरा
गया था . अस्पताल तक ले जाने से पहले ही दम तोड़ दिया था . सब कुछ खत्म हो
गया था . एकदम . वहाँ लौटते वक्त पिताजी अपने साथ बुआ और फूफा को ले आये
थे . ये वे दिन थे, जो बुरी तरह भारी थे . भारी और बड़े . मुश्किल भी . कुछ
दिन रह कर बुआ और फूफा लौट गये ये . पता नहीं लौट कर उन्हें कैसा लगा होगा
! कैसा महसूस हुआ होगा ! ! रवि के बिना . उसके बाद मैं कई साल उधर नहीं गया
. हिम्मत ही नहीं हुई . कभी तय नहीं कर पाया कि रवि की स्थाई अनुपस्थिति का
वहाँ सामना कैसे कर पाऊँगा . बहरहाल, जब एक लम्बा वक्त उधर गये को हो गया तब
माँ ने जबर्दस्ती भेजा था . और, मुझे जाना पड़ा था . देखा कि इन कुछेक सालों
में ही वहाँ सदियों की तबाही हो चुकी है ! पूरे घर में उदासी और वेदना की एक
मोटी तह बिछी हुई है हालांकि, बुआ और फूफा के मेरे प्रति व्यवहार में कोई खास
बदलाव नहीं आया था . उन्हें मेरा आना शायद अच्छा ही लगा था . `आ जाया कर बेटा
कभी-कभी .' फूफा ने कहा था . फूफा . जिनका चेहरा अब पहले वाला बिल्कुल नहीं
रह गया था . बचपन से जिन फुफा को देखता आ रहा था और अब जिन फूफा को देख रहा
था-उनमें काफी फर्क था . इतना फर्क कि दोनों के बीच कोई रिश्ता ही नजर नहीं
आ रहा था . किसी एक चेहरे में से इस तरह कोई एकदम अलग चेहरा हो सकता है,
ताज्जुब था! फूफा के सारे बाल सफेद हो गये थे . गाल-पिचक गये थे . बुआ की
भी करीब-करीब यही हालत थी दोनों ने कुछ ही सालों में उम्र का एक बहुत लम्बा
फासला तय कर लिया था . मैंने महसूस किया कि जितनी देर मैं बोलता हूं, बस
उतनी ही देर घर में कोई आवाज़ होती है . बाकी वक्त तो सिर्फ सन्नाटा रहता
है . पथराया हुआ सन्नाटा . वहाँ रहते पहली बार देख रहा था कि फूफा गा नहीं
रहे हैं . जिस कमरे में बैठकर वे गाते थे - उस पर ताला डला था . बुआ से पता
लगा कि रवि के गुजरने के बाद फूफा ने फिर कभी तबला-हार्मोनियम को हाथ नहीं
लगाया . संगीत स्कूल से भी उन्होंने रिटायर्मेंट ले लिया था . पेंशन से
घर चल रहा था . फूफा ने बाहर निकलना, लोगों से मिलना-जुलना सब एकदम बंद कर
दिया था . ज़रुरी सामान वगैरह खरीदने ही बाहर निकलते . इसके अलावा, कभी-कभाक
शाम को पुराने किले के शंकर मंदिर में जाकर बैठ जाते थे . बस . मैंने देखा
कि फूफा घर पर होते वक्त भी ज्यादा बातें नहीं करते . बुआ और फूफा के बीच
बहुत ज़रुरी-ज़रुरी मौकों पर जितनी बातें होनी होतीं, हो जातीं . इसके अलावा,
सन्नाटा होता था सिर्फ . फूफा का चेहरा देखकर कहा ही नहीं जा सकता था कि कभी
उनके भीतर कोई स्वर बहते रहे होंगे ! उनके भीतर फैले रेगिस्तान का अंदाज
उनकी आँखें देखकर ही बहुत साफ-साफ लग जाता था . एक भरे-पूरे पान का इस
तरह एकदम से रेगिस्तान में तब्दील हो जाना, दहशत पैदा करता था . मैं देख
रहा था कि किसी एक शख्स के न रहने पर बाकी रह गये लोगों के लिए कितना कुछ
बदल सकता है ! शायद सब कुछ ! ! कुछ दिन वहाँ रह कर उस बार लौट आया था . बुआ
रोयी थी . फूफा स्टैंड तक छोड़ने आये थे . मैं लौट आया था . उसके बाद एकाध
बार और क्या था उधर . एकाध दिन के लिए बाद में नौकरी के लिए इतनी दूर आ आ
जाने से फिर आना-जाना नहीं हो सका था . उन लोगों से भेंट फिर पिता के गुजर
जाने के वक्त ही हुई थी . फूफा और बुआ दोनों आये थे . फूफा को तो एकदम से
पहचान भी नहीं पाया था . आँखों पर चश्मा, झुकी हुई कमर, दुबली-पतली देह .
पूरे वक्त वे वक्त वे खाँसते रहे थे . बुआ ने बताया था कि वे अब अक्सर बीमार
रहते हैं . इलाज करवाते नहीं . मैंने जब कुछ समझाना चाहा तो मुस्कुराने लगे
. बाद में खाँसने . फूफा से वह आखरी भेंट थी . क्योंकि, बाद में वे चार-पाँच
महीने और रहे थे . बस . उनके गुजर जाने की खबर सुनकर पता नहीं अजीब क्यों
नहीं लगा था ! बहरहाल, मैं गया था . और तब देखा था--हजारों सालों की उम्र
तय कर चुका बीमार, बूढ़ा और थका-हारा वह मकान . जगह-जगह जाले पड़े हुए .
प्लास्टर गिरने-गिरने को ! पूरा मकान एकान्त एकदम मकास लगा था . खंडहरों
की साँय-सांॅय वहां साफ-साफ महसूस की जा सकती थी . जबकि मकान एक भरी-पूरी
बस्ती के बीच था . बुआ मुझे देखते ही बुरी तरह फफक-फफक कर रोयी थी . मेरे
लिए सान्तवना दे पाना तो ठीक कुछ बोल पाना मुश्किल हो गया था . चुपचाप बुआ
का रोना सुनता रहा था . तब दो दिन रुका था . चलते वक्त बुआ को कहा था कि वह
मेरे साथ ही चले . यहाँ अकेली किसके सहारे रहेगी ! लेकिन, उसने मना कर दिया
था . मैंने ज्यादा दबाव भी नहीं डाला था . और लौट आया था . उसके दफ्तर और घर
गृहस्थी में फँसा रहा . सिर उठाने और किसी और चीज के बारे में सोच पाने तक
की फुर्सत नहीं रही . बीच-बीच में कभी-कभार बुआ को चिट्ठी डाल देता रहा .
उसकी ओर से खैरियत का खत आ जाता . खैरियत से पता नहीं बुआ की मुराद क्या
हो ? क्योंकि वैसे भी खैरियत के लिए वहाँ अब बाकी क्या रह गया था ? ? इस
बार जब वहाँ पहुँचा तो रात थी . दरवाजा खटखटाने पर पहले खाँसने की आवाज
आयी थी . `कौन है ?'-खांसी के साथ एक सवाल . छोटा-सा . मेरा जवाब सुनने के
बाद एक बूढ़ी खाँसी चरमराती खटिया से उठकर दरवाजे तक आयी . दरवाजा खुलने
के बाद वह खाँसी बुआ की शक्ल में तब्दील हो गयी . मैंने पाँव छूए . बुआ
ने गले से लगा लिया . मुझे लगा कि बुआ का गला भर आया है और आवाज़ कहीं फँस
गयी है . रात को कोई खास बात नहीं हुई . खाना मैं रास्ते में खा चुका था,
इसलिए खाने का मैंने मना कर दिया था . थका होने से नींद बुरी तरह आ रही थी
. बुआ ने अपने कमरे में ही मेरा बिस्तर लगा दिया . सुबह पता नहीं कब तक
सोता रहा . बुआ ने भी नहीं उठाया . जब जागा तो पाया कि बुआ खाना बना रही
है . पूरे मकान को अब देखा . दीवारों का प्लास्टर उखड़ चुका था . भीतर के
दो कमरों की दीवारें भीतर की ओर गिरकर कमरों को मलबे की शक्ल दे चुकी थीं
. छतें भी दो-एक जगह से झुक आयी थीं . और, किसी भी वक्त गिर सकती थीं . शेष
रहे कमरों के दरवाजों पर साँकलें चढ़ी हुई थीं . धुआँ, धूल और जाले . शायद,
भीतर के कमरे ढह जाने से . या शायद, छतें झुक आने से . या शायद धुएँ, धूल
और जाले की वजह से . पता नहीं, ठीक-ठीक किस वजह से ! या फिर, यह भी हो कि
वहां अंधेरे जैसी कोई बात ही नहीं हो . और, अंधेरा सिर्फ़ मेरा एक वहम हो
! ! खैर . मकान में कुछ अजीब तरह की गंध आ रही थी . कुछ, जैसे धूल, धुआं,
जाले, मलवा, झुकी हुई छतें, उखड़ा हुआ प्लास्टर वगैरह सब मिलाकर एक गंध में
रुपांतरित हो गये हों ! उसे सिर्फ़ पुरानेपन की गंध कह कर सीमित नहीं किया
जा सकता था . मैंने देखा कि बुआ ने खुद को रसोई घर और उससे लगे हुए कमरे तक
ही सीमित कर लिया है . पूरे मकान के लगभग हाशिये पुरातात्त्विक महत्त्व के
जीर्ण-शीर्ण किसी दस्तावेज की तरह है . बहुत फटे-पुराने और तार-तार कपड़े
के बस्ते में बंधा हुआ दस्तावेज़ . जिसे खोलने के साथ ही एक खास तरह की
गंध का सामना करना होता है . और हर बार का खोलना टूट-फूट को बढ़ाता जाता
है . पुराने काग़ज़ जो बिना आवाज़ किये टूटते हैं . वह मकान फूफा की कई
पीढ़ियाँ देख चुका था . हर पीढ़ी ने उसे सजाया-सँवारा और संभाल कर रखा था
. फूफा ने भी लंबे वक्त तक उसे वैसा ही रखा . हर साल मकान की पुताई, जरुरी
मरम्मत वगैरह होती . दीवाली के दिनों में बहुत सारे दिये जलाये जाते . और
फूफा देर रात तक गाते रहते . पूरा मकान उजाले, रात-रानी की खुशबू और विराग
के स्वरों में रच बँस जाता .
