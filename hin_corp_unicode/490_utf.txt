<शोचिअल् श्चिएन्चे><षेलिगिओन्><इजय् कलपुर्ने शुर्जि ंअहरज्><शमयिक् ढ्हर्म-एक् फुर्नयोग्><१९८७><फ्रक्रिट् भ्हरटि आचडेम्य्><झइपुर्><२६ टो ३५><२०५०><शुरिजि-शमयिक् ढ्हर्म-एक् फुर्नयोग्>

स्थान आदि पाँच योगों में प्रथम तीन योग अध्यात्म-योग एवं भावना-योग
स्वरूप हैं, आलम्बन योग ध्यान-योग है तथा अनालम्बन योग वृत्ति-संक्षय-योग
स्वरूप है.
इस प्रकार स्थानादि योग और अध्यात्म आदि दोनों प्रकार के योग परमार्थत:
एक ही हैं. अथवा पाँच योगों में से प्रारम्भ के दो योग कर्म
योग-ज्ञान-योग हैं. पाँचों प्रकार के ये योग देश-विरति एवं सर्व-विरतिधर
जीवों में अवश्य होते हैं; अपुनर्बधक और सम्यग्-दृष्टि जीवों में ये बीज
रूप में होते हैं.
योगाभ्यास
साधु, साध्वी, श्रावक एवं श्राविका स्वरूप चतुर्विध संध में नित्य,
नियमित प्रात:-सायं दोनों समय अनिवार्य रूप से करने की प्रतिक्रमण आदि
आवश्यक क्रियाओं में तथा जिनालय में प्रभु के समक्ष की जाने वाली
चैत्यवन्दन आदि क्रियाओं में जिन-जिन आसनों पर एवं मुद्राओं में बैठने से
स्थान-योग का अभ्यास होता है.
धर्म-क्रियाओं में जो-जो सूत्र बोले जाते हैं, उन सूत्रों के शुद्ध एवं
स्पष्ट उच्चारण तथा उनके अर्थों का चिन्तन करने से वर्ण योग एवं अर्थ-योग
का अभ्यास होता है.
वे धर्म-क्रिया करते समय जिन-प्रतिमा अथवा स्थापनाचार्यजी के समक्ष
दृष्टि स्थिर रखकर उनका ध्यान करने से आलम्बन-योग का अभ्यास होता है और
आलम्बन योग के दीर्घकालीन अभ्यास से उसके फलस्वरूप बाह्रा आलम्बन के बिना
जो निर्विकल्प चिन्मात्र समाधि प्राप्त होती है वह अनालम्बन योग होता है.
आवश्यकादि क्रियाएँ विशिष्ट प्रकार का योगाभ्यास है. शास्त्र-विहित ये
क्रियाएँ उनकी विधि के अनुसार, आत्मा के उपयोग को, मन को उनमें लीन करके
तन्मय होकर करने से अपूर्व-~अपूर्व शुभ भावना की उत्पत्ति होती है और
उनके द्वारा अनेक जन्मों के क्लिष्ट कर्मों का क्षय होता है; क्रमश:
आत्म-शुद्धि में वृद्धि होती रहती है.
इस प्रकार पूज्य श्री हरिभद्रसूरिजी महाराज के योग-ग्रन्थों का अध्ययन,
मनन, परिशीलन करने से सर्वज्ञ कथित सामायिक धर्म की व्यापकता एवं
गम्भीरता की विशेष स्पष्ट प्रतीति होने के साथ जैन-शासन में विहित
प्रत्येक क्रिया एवं अनुष्ठान योगाभ्यास स्वरूप हैं इसका पूर्ण विश्वास
होता है.
ध्यान एवं समाधि की उच्च कक्षा तक पहुँचने के लिये उससे पूर्व यम-नियम
आदि के रूप में आचारों का सम्यक पालन करना आवश्यक है.
प्रत्येक साधक यदि अपने स्तर के अनुरूप आचारों का विशुद्ध भाव पूर्वक यथा
विधि पालन करता है, तभी वह ध्यान एवं समाधि की वास्तविक भूमिका प्राप्त
करके उसमें यथार्थ प्रगति कर सकता है.
पूज्य हरिभद्रसूरिजी महाराज एक असाधारण कोटि के प्रज्ञावंत सुप्रसिद्ध
जैनाचार्य थे, एक योगदृष्ट महापुरुष थे. उन्होंने तत्कालीन प्रचलित
योग-साधना एवं परिस्थिति आदि का अध्ययन करके आगमोक्त ध्यान-योग की विशदता
एवं व्यापकता को अनुपम रूप में व्यक्त किया है और अन्य दर्शनों में
विख्यात पांतजल-योग सूत्र आदि योग-ग्रन्थों में निदिर्ष्ट
योग-प्रक्रियाओं तथा उनकी परिभाषाओं के साथ तर्क-युक्त एवं तत्त्व-संगत
समन्वय करके सागर तुल्य विशाल एवं अगाध जैन-वाड़मय की गरिमा को उजागर
किया है.
जैन-दर्शन में योग क्या है? उसकी साधना किस प्रकार की जाती है? आदि
प्रश्नों का स्पष्ट विवेचन एवं निराकरण आप श्री द्वारा रचित योग-बिन्दु,
योग-शतक, योग-दृष्टि-समुच्चय आदि ग्रन्थों में है जिसका यहाँ संक्षेप में
विचार किया गया है.
कलिकाल सर्वज्ञ श्री हेमचन्द्रसूरिजी महाराज ने स्वरचित `योगशास्त्र' में
यम-नियम आदि योगांगों का क्रमपूर्वक, श्रृंखला-~बद्ध, मननीय वर्णन किया
है. उसका भी अध्ययन, परिशीलन करने से जैन-दर्शन में योग क्या है और वह
कितना व्यापक है? इस जिज्ञासा की तृप्ति होती है, समाधान होता है. हम उस
`योगशास्त्र' के भी संक्षिप्त सार का यहाँ चिन्तन करेंगे.
योग-शास्त्र-सार
`योग' क्या है? उसकी स्पष्ट परिभाषा बताते हुए पूज्य श्री
हेमचन्द्रसूरिजी महाराज ने स्पष्ट किया है कि--"धर्म, अर्थ, काम और
मोक्ष--इन चार पुरुषार्थो में मोक्ष पुरुषार्थ प्रधान है. उसका मुख्य
साधन योग है और वह योग ज्ञान, श्रद्धा एवं चारित्र स्वरूप रत्नत्रयीमय
है. अर्थात् श्रद्धा युक्त ज्ञान एवं आचरण स्वरूप चारित्र ही `योग' है.
मोक्षार्थी साधकों को सम्यग्-ज्ञान (ज्ञान-योग), सम्यग्-दर्शन
(भक्ति-योग) और सम्यक्-चारित्र (यम-नियमादि स्वरूप कर्म-योग) की आराधना
करनी चाहिये.
आप श्री ने उक्त ग्रन्थ के प्रथम प्रकाश में योग के प्रभाव का विवेचन
किया है.
प्रथम प्रकाश-योग का प्रभाव:
योग से समस्त विपदाएँ समूल नष्ट होती हैं. समस्त विपदाओं के मूल
पाप-पुञ्जों का भी योग से अल्प काल में नाश होता है.
तात्पर्य यह है कि योग से पाप-कर्मों का नाश होता है.
योग से पुण्य-कर्म पुष्ट होते हैं.
योग से मोक्ष-प्रापक समस्त साधन प्राप्त होते हैं.
योग से आत्म-गुण प्रकाशित होते हैं.
निर्मल अवधि-ज्ञान, मन-पर्यवज्ञान, केवल ज्ञान और मोक्ष की प्राप्ति भी
योग से होती है.
देव-दुर्लभ इस मानव-भव को सफल करने वाला योग ही है. योग-साधना के शिखर पर
आरूढ़ होकर मुक्त-पद प्राप्त करने का अधिकार केवल मानव को ही प्राप्त हुआ
है. अमूल्य मानव-जन्म प्राप्त करके जिसने योग-साधना नहीं की, ज्ञानी
महापुरुषों ने उस व्यक्ति की तुलना पशु से की है.
यम और नियम
योग, ध्यान एवं समाधि स्वरूप है. उस ध्यान और समाधि की उच्च कक्षा तक
पहुँचने के लिये यम-नियम आदि आचार-धर्म का पालन सर्व प्रथम आवश्यक एवं
उपकारक है, जिससे `योग-शास्त्र' में सर्व प्रथम उसका ही वर्णन किया गया
है.
यम-नियम की प्रणाली सामान्यतया देखने पर सरल प्रतीत होती है, परन्तु उसका
अभ्यास अत्यन्त विकट है. उसमें पाँच इन्द्रियों के अनुकूल विषयों पर एवं
उनकी वासना पर नियन्त्रण करने का प्रचण्ड एवं भव्य पुरुषार्थ करना पड़ता
है.
यम-नियम की साधना में कुशलता प्राप्त किये बिना मोक्ष-~मार्ग में प्रगति
सम्भव नहीं हैं.
ज्ञानादि योगों का स्वरूप
जैन-दर्शन में गृहस्थ एवं मुनि के लिये भिन्न-भिन्न आचार-~मार्ग
प्रदर्शित किया गया है. मोक्ष-प्राप्ति के लिये विशुद्ध आचार का पालन
आवश्यक है. साधना-पथ में सम्यग् आचार, निरवद्य--निष्पाप प्रवृत्ति
अर्थात्त् सच्चारित्र को सर्वाधिक महत्व है; और वह सम्यक्-चारित्र का
सर्जन, सम्यग्-दर्शन एवं सम्यग्-ज्ञान की सहायता की अपेक्षा रखता है.
सम्यग्-दर्शन अर्थात् यथार्थ दर्शन. जो पदार्थ जैसा है, उसे वैसा ही
देखना. इस सम्यग्-दर्शन गुण की निर्मलता के अनुसार साधक मोक्ष-मार्ग में
अग्रसर हो सकता है. समकित को मोक्ष का मूल कहकर अनन्त ज्ञानी भगवंतों ने
इसी सम्यग्-दर्शन गुण की अपार शक्ति की प्रशंसा की है.
सम्यग्-दर्शनानुसारी ज्ञान सदा सम्यग् होता है और तदनुरूप व्यवहार सम्यक
चारित्र है.
इन तीनों का सुभग समन्वय हो, उसे `योग' कहा है और इस कारण ही मोक्ष-लक्षी
समस्त धर्म-व्यापार को `योग' कहा है.
यम-नियम आदि योग के अंग क्रियात्मक हैं, उनमें अहिंसा आदि पाँच व्रत,
अणुव्रत एवं सत्य, संगम आदि का अन्तर्भाव है.
पूज्य श्री हरिभद्रसूरिजी महाराज ने स्पष्ट किया है कि--
"इह हिंसादय: पंच सुप्रसिद्धा यमा सताम्"
अर्थात् अहिंसा से अपरिग्रह तक के पाँच व्रत इस लोक में अत्यन्त प्रसिद्ध
पाँच यम हैं.
"पातंजल योगसूत्र' में भी सर्व प्रथम यम का ही निर्देश है---
"अहिंसा--सत्यास्तेय ब्रह्मचर्या परिग्रहा यमा:."
अर्थात् अहिंसा, सत्य, अस्तेय, ब्रह्मचर्य और अपरिग्रह यम है.
अहिंसा आदि पाँचों चारित्र के ही पाँच प्रकार हैं. कलिकाल सर्वज्ञ श्री
हेमचन्द्रसूरिजी महाराज ने उन्हें मोक्ष के कारण रूप में वर्णित किया है.
"अहिंसा-सत्यमस्तेय-ब्रह्मचर्यापरिग्रहा:. पंचभि: पंचभिर्युक्ता,
भावनाभिर्विमुक्तये.."
अहिंसा, सत्य, अस्तेय, ब्रह्मचर्य और अपरिग्रह--ये पाँच महाव्रत हैं.
प्रत्येक महाव्रत का अपनी पाँच-पांॅच भावनाओं के साथ पालन किया जाये तो वे
मुक्ति के लिये होते हैं. (योग-शास्त्र)
मुनि जीवन में जिनका पालन करना अनिवार्य है, वे अष्ट प्रवचन माता भी
चारित्र स्वरूप हैं, जिनके नाम निम्नलिखित हैं:--
१. ईर्या समिति, २. भाषा समिति, ३. एषणा समिति, ४. आदान-निक्षेप समिति,
५. उत्सर्ग समिति. इन पाँचों को `समिति' कहते हैं. तथा मन, वचन, काया के
योग का निरोध करना--ये तीन `गुप्ति' कही जाती हैं.
ये पाँच समिति और तीन गुप्ति मिलकर `अष्ट प्रवचन माता' कही जाती हैं.
समिति सम्यक् क्रिया स्वरूप हैं, गुप्ति निग्रह स्वरूप है. समिति द्रव्य
संकोच स्वरूप हैं, गुप्ति प्रधानत: भाव-संकोच स्वरूप हैं.
तदुपरान्त इन आठों को इस कारण भी `प्रवचन माता' कहते हैं कि ये आठों
मिलकर चारित्र रूपी देह को (माता की तरह) जन्म देती हैं, उसका परिपालन
करती है तथा उसकी अशुद्धि दूर करके उसे निर्मल बनाती है.
ये आठों माता अहिंसा आदि व्रतों को परिपुष्ट एवं पावन करती हैं. उन्हें
सम्बोधित करके ही प्रवचन की अर्थात् जिन-शासन की प्रवृत्ति होती है. अत:
प्रवचन की मताएँ कहलाती हैं.
इस निष्पाप प्रवृत्ति स्वरूप चारित्र का पूर्ण रूपेण मुनयों द्वारा पालन
होता है; इसलिए मुनियों का चारित्र सर्व विरति स्वरूप होता है. इन अहिंसा
आदि का अमुक अंशों में गृहस्थ (श्रावक) पालन करते हैं. इस कारण श्रावकों
का देश-विरति स्वरूप चारित्र होता है.
योग के अधिकारी
योग के प्रमुख अधिकारी सर्व-विरतिधर मुनिगण हैं तथा उक्त मुनि-धर्म के
अनुरागी देश-विरतिधर, देश-संयमी गृहस्थ श्रावक भी योग के द्वितीय श्रेणी
के अधिकारी हैं. तदुपरान्त इन दोनों भूमिकाओं को प्राप्त करने के लिये
पूर्णत: योग्य सम्यग्-दृष्टि एवं मार्गानुसारी जीव भी गौण रूप से
योगाभ्यास के अधिकारी हैं.
न्याय-सम्पन्न वैभव, शिष्टाचार, प्रशंसा आदि ३५ गुण मार्गानुसारी की
भूमिका के द्योतक हैं, जिनका वर्णन योगशास्त्र के प्रथम प्रकाश के श्लोक
संख्या ४६ से ५६ तक में किया गया है. योग की साधना के लिये ये प्राथमिक
गुण अत्यन्त महत्वपूर्ण हैं.
इस प्रकार `योगशास्त्र' प्रथम प्रकाश में योग की महिमा, योग के स्वरूप,
योग-साधना से उपलब्ध होने वाली लब्धियाँ, चारित्र-~आचार साधना में साधु
के पाँच महाव्रतों, उनकी २५ भावनाओं तथा साधु-धर्म एवं श्रावक-धर्म का
वर्णन हैं.
द्वितीय एवं तृतीय प्रकाश:--
योग-साधना में चारित्र (संयम) का महत्त्व
आत्म-दर्शन ही मानव-जीवन का चरम लक्ष्य है.
आत्म-दर्शन अर्थात जीव मात्र में अपने समान आत्मा विद्यमान है तथा अपनी
आत्मा शुद्ध स्वरूप में परमात्मा-तुल्य है-- इस आत्मैक्य एवं परमात्मैक्य
का दर्शन.
बहिरात्मदशा में मोहाधीनता के कारण चेतना अत्यन्त संकीर्ण होती है. यह
संकीर्ण चेतना अधिकतर अहंकाराधीन होकर प्रवर्तित होती है. विशिष्ट चेतना
संयम-शक्ति के द्वारा प्रकट होती है, विकसित होती है और संयम-शक्ति के
अधीन रहकर विवेकपूर्ण कार्य करती है. जिस प्रमाण में जीवन में संयम की
(चारित्र की) शक्ति खिलती है, उसी प्रमाण में चेतना उज्जवल एवं उदात्त
बनती है.
इस कारण ही योगशास्त्र के प्रथम, द्वितीय एवं तृतीय प्रकाश में
चारित्र--आचार-साधना को अत्यन्त महत्व प्रदान कर उसका विशद वर्णन किया
गया है.
सम्यग्-दृष्टि एवं देश-विरति की भूमिका
जब तक मिथ्यादृष्टित्व दूर नहीं होता तब तक जीव को योग अथवा धर्म के
प्रति रुचि ही उत्पन्न नहीं होती. यह मिथ्यादृष्टित्व किस प्रकार नष्ट
हो, उसके लिये सम्यग्-दृष्टि की भूमिका समझना आवश्यक है.
अब कलिकाल सवज्ञ श्री हेमचन्द्रसूरिजी के शब्दों में सम्यग्-दृष्टि की
भूमिका का दर्शन करें. "जीव, अजीव आदि तत्वों का संक्षिप्त एवं विस्तृत
ज्ञान होना सम्यग्-ज्ञान है; और उस प्रकार का सम्यग्-ज्ञान सर्वज्ञ,
सर्वदृष्टा जिनेश्वर परमात्मा द्वारा प्रकाशित धर्म के अंगभूत
आगम-ग्रन्थों से ही प्राप्त हो सकता है. तात्पर्य यह कि जीव आदि तत्त्वों
को रूचि होना अथवा देव-गुरू-धर्म तत्त्वों के प्रति शुद्ध श्रद्धा होना
सम्यक्त्व अर्थात सम्यग्-दृष्टिपना है."
आत्म-दर्शन का महान् लक्ष्य सिद्ध करने के लिये शुद्धात्म-~स्वरूपमय देव
की, शुद्धात्म स्वरूप के साधक गुरू की और शुद्धात्म स्वरूप की साधना में
साधन स्वरूप धर्म की आराधना नितान्त आवश्यक है. और, उक्त आराधना उनको
अच्छी तरह पहचान कर की जाये तो ही साधक को सिद्धिदायक हो सकती है. अत:
जैन-~दर्शन में सम्यक्त्व को धर्म, अध्यात्म अथवा योग-साधना की नींव के
रूप में अथवा द्वार के रूप में अग्रिम स्थान दिया गया है.
आत्म-तत्त्व की प्रतीति के रूप में नैश्चियिक सम्यग्-दर्शन की प्राप्ति
भी शुद्ध देव-गुरु-धर्म की निर्मल श्रद्धा स्वरूप व्यावहारिक सम्यक्तव की
अपेक्षा रखती है.
साधना में जितना महत्त्व साध्य का है, उतना ही महत्व साधन का भी है.
साध्य निश्चित करने के पश्चात उसकी प्राप्ति के जो सबल साधन हैं, उन्हें
उचित प्रकार के उपयोग में लिया जाय तो क्रमश: उसका फल अवश्य प्राप्त होता
है.
इस महत्त्वपूर्ण नियम को दृष्टिगत रखकर कलिकाल सर्वज्ञ श्री
हेमचन्द्रसूरिजी महाराज ने ध्यान एवं समाधि की अनन्य साधना स्वरूप
सम्यक्त्व तथा अहिंसा आदि महाव्रतों का क्रमिक निरूपण किया है.
हमारे जीवन में सम्यक्त्व की मंगलमय भूमिका का प्रादुर्भाव हुआ अथवा
नहीं, यह ज्ञात करने के लिये शम, संवेग, निर्वेद, अनुकम्पा और
आस्तिकता--सम्यक्तव के इन पाँच लक्षणों का यथार्थ स्वरूप जानकर, समझकर,
स्वीकृत करके उसे जीवन में प्रतिष्ठित करना चाहिए और सतत आत्म-निरीक्षण
के द्वारा उसकी यथार्थता की जाँच करनी चाहिये.
लक्षपाक तेल की एक के पश्चात् एक बोतल फूट जाने पर भी सुलसाजों के एक रोम
में भी व्यथा अथवा उत्पन्न नहीं हुआ था. इसका कारण उनका सम्यक्त्व
मध्याह्र के सूर्य के समान चमकीला था, अनुपम निर्मल था.
`मेरा सम्यक्त्व इतना निर्मल है अथवा नहीं' उसकी सतत जाँच प्रत्येक
धर्माराधक को करनी चाहिये.
सुदेव, सुगुरू की भक्ति, सुधर्म की आराधना और उसे पुष्ट करने वाली
भावनाओं तथा साधार्मिक-वात्सल्य आदि के द्वारा सम्यक्त्व को अधिकाधिक
सुदृढ़ एवं निर्मल बनाना चाहिए और सम्यक्तव की भूमिका को तनिक भी आँच न
पाये, उसके लिये शंका, आकांक्षा आदि दोषों से बचने के लिये सदा सजग रहना
चाहिये.
देश-विरति धर्म का स्वरूप
गृहस्थ जीवन में सम्भव हो उस प्रकार से स्थूल हिंसा आदि महान दोषों से
दूर रहना श्रावक धर्म है.
इसमें सर्व प्रथम अहिंसा व्रत है. इस व्रत में मन बचन एवं काया से हिंसा
का त्याग करना पड़ता है. इतना ही नहीं, परन्तु किसी अन्य व्यक्ति से
हिंसा कराने तथा हिंसा करने वाले व्यक्ति का अनुमोदन करने का भी त्याग
करना पड़ता है.
इसी प्रकार से सत्य, अचौर्य, ब्रह्मचर्य एवं अपरिग्रह व्रतों का भी
निरतिचारपन से पालन करना पड़ता है.
दिशा-परिमाण आदि तीन गुण ब्रतों एवं सामायिक आदि चार शिक्षा व्रतों का भी
पालन करना अनिवार्य होता है. इस प्रकार सम्यक्त्व युक्त इन बारह व्रतों
का धारक/पालक गृहस्थ देशविरतिधर श्रावक कहलाता है.
श्रावक की दिनचर्या
कर्म के योग से गृहस्थ जीवन जीने वाले श्रावक को ब्राह्य-~मुहूर्त में
प्रात: उठते ही परम मंगलकारी श्री पंच परमेष्ठि नमस्कार महामंत्र का
स्मरण करना चाहिये. तत्पश्चात् स्थिर चित्त से अपने कर्त्तव्यों एवं
ब्रतों का स्मरण करना चाहिये.
नित्य त्रिकाल-जिन-पूजा भक्ति, विधि एवं भाव पूर्वक करनी चाहिए;
गुरू-वन्दन तथा गुरू-सेवा करनी चाहिये.
जीवन-निर्वाहार्थ न्याय मार्ग पर चलकर उचित जीविकोपार्जन करना चाहिये;
महा आरम्भपूर्ण व्यापार आदि नहीं करना चाहिये.
