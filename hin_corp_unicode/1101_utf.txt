<ळिटेरटुरे><श्होर्ट् श्टोर्य्><झयस्तल् शटिस्ह्><आडिकल्><१९८२><षज्कमल् (खिस् भन्डर्गह् फर्)><णेत् ढेल्हि><७२-७७><२०००><झयस्तल् श्., आडिकल्, श्स्> 

पहाड़ी रास्ता और सारी रात का सफर तय करके प्रमोदिनी सुबह-सुबह दन्तेवाड़ा
पहुँची तब उसे लग रहा था कि बदन का हर जोड़ ढीला होकर पेंच से खुल जायेगा और
फोल्डिंग फर्नीचर के हत्थे-पायों की तरह उसके हाथ-पैर भी सब अलग-अलग निकल
जायेंगे . सिर भी बुरी तरह से भन्ना रहा था . एक तो वैसे ही उसको बस में
नींद नहीं आती उस पर दाढ़ी-पगड़ीवाले सरदारजी का पड़ोस हो गया था . जरा-सी
झपकी लगती नहीं की मन में खटका-सा हो जाता, बगल में बैठा हुआ आदमी न मालूम
क्या कर डाले . बस, नींद हराम हो जाती . सरदारजी की आँखें, सोने के कमरे में
जलनेवाले जुगनू बल्ब की तरह तमाम रात जलकर उजाला करती रहीं और उस उजाले में
प्रमोदिनी के लिए निद्रा-निषेध का सूचना-फलक-सा जगमगाता रहा . बस-अड्डे पर
यशवर्द्धन को देखकर उसकी जान में जान आयी और अपने को सुरक्षित बचा ले आने
का पूर्ण सन्तोष-सा उसने साँस के सहारे अपने भीतर खींचकर यश से कहा, "एक
कप अच्छी-सी चाय और थौड़ी-सी निर्विघ्न नींद मिल जाये तो, डी.  ओ.  साहब,
सचमुच मजा आ जाये ." सामान उतरवाते हुए यश हँस पड़ा, "पहले घर तो चलो मैडम,
दोनों चीजें मिलेंगी . भरपूर ." यश ने अपने हाथों से चाय बनायी . तब तक
प्रमोदिनी बिस्तरे पर लेटकर बदन सीधा करती रही . चाय अच्छी बनी थी . तबीयत
तरो-ताज़ा हो गयी . प्रमोदिनी को कहना पड़ा, "वाह, तुम तो बढ़िया चाय बनाने
लग गये ?" रेडियो सिलोन की विज्ञापन-शैली में यश ने नकल उतारी, "मैं सिर्फ
लिपटन की येलो लेबल चाय इस्तेमाल करता हूँ ." यश की उस विनोद-मुद्रा पर
प्रमोदिनी के पेट में बल पड़ गये . उसने कहा, "अब बस करो भई--मेरे तो दर्द
होने लगा--हँसते-हंॅसते ." अच्छी चाय के बाद अब थोड़ी-सी निर्विघ्न नींद के
लिए प्रमोदिनी व्यवस्था कर रही थी तभी विघ्न पड़ गया . दरवाज़ा खोलकर उसी
समय शिवा ने घर के भीतर प्रवेश किया था . उसे देखकर प्रमोदिनी हैरत में
पड़ी रह गयी . दरवाज़े-खिड़कियों के भीतर बन्द घर शीत से जमा जा रहा था और
शीशों पर इतनी गहरी धुन्ध थी कि बाहर सफेद धुएँ के अलावा कुछ भी नजर नहीं
आ रहा था . घर के भीतर गर्म कपड़ों में भी रह-रहकर बदन कनकना उठता था लेकिन
शिवा कुल डेढ़-दो हाथ-भर चौड़ी पट्टी की तरह दुहरा लुगड़ा लपेटकर काम पर आयी
थी . थोड़ी देर तक प्रमोदिनी इसी हैरत में भरी-भरी उसको देखती रही फिर उसकी
दृष्टि अपने-आप शिवा की अनावृत छाती पर स्थिर हो गयी . उन पुष्ट गोलार्द्धों
को देखकर थोड़ी देर के लिए एक विचित्र किस्म की पौरुषेय आकांक्षा उसके मन
में जागी कि एक बार इन प्रस्तर पिणडों की कठोरता को अपने हाथों से भी छूकर
देख ले . फिर जब उसका ध्यान अपनी ओर गया तो पीटर पैन की आधुनिक बनावटवाली
ब्रेसियर्स का सुरक्षा-आधार निरर्थक लगने लगा . प्रमोदिनी की ललचाई हुई
दृष्टि लाचार थी और इस कदर वेधक थी कि शिवा को लगा, उसके शरीर में छिद्र
बनाकर घुस जायेगी . उसे शर्म-सी आने लगी और उसने दोनों हाथों का घेरा बनाकर
जितना बना, खुला बदन ढाँकने का यत्न किया . फिर जब कुछ नहीं सूझा तो भीतर,
चौके में भाग गयी . प्रमोदिनी हँस पड़ी और उसने हँसकर यश की ओर कटाक्ष किया,
"अच्छा, तो यह है तुम्हारी वह टापलेस ब्यूटी जिससे तुम्हारा काम चल रहा था
!" क्या मालूम यह बात प्रमोदिनी ने प्रमोद में कही या प्रसाद में, लेकिन
यश को विचित्र लगा कि कैसे एक औरत दूसरी औरत के सम्बन्ध में अकारण सन्देही
हो सकती है . जब प्रमोदिनी को उसके पिता के घर छोड़-कर ड्यूटी ज्वाइन करने
के लिए यशवर्द्धन बस्तर के इस इलाके में आया था तब दोनों के मन में इस
आदिवासी इलाके के विषय में अद्भुत कल्पना-चित्र थे--बिना कपड़ोंवाली औरतें
और सींगों से सजावट करनेवाले आदिम पुरुष . प्रमोदिनी को बराबर यह चिन्ता
खाती रहती कि उस घोर अरण्य में मालूम नहीं यश नहीं कैसे रहता है, क्या
खाता-पीता है ? यश ने उसे चिन्ता-मुक्त करने के लिए लिख दिया था कि यहाँ
एक काम करनेवाली आदिवासी लड़की रख ली है . जब तुम आती हो तब तक उसी से
काम चलता रहेगा . लेकिन प्रमोदिनी की हितैषी मित्र-मण्डली की सुझाव-औषधि
दूसरे निदानों पर चल रही थी--बस्तर में आदमी को अकेला छोड़कर तू यहाँ
इतनी निश्चिन्त कैसे बैठी है रे ? उनके लिए तो बस्तर के दो ही मतलब थे,
कच्ची शराब और पकी जामुन की तरह भरे बदनवाली आदिवासी लड़कियाँ . दोनों
चीजें भरपूर मात्रा में उपलब्ध, इतनी कि बाहर का आदमी किसी भी तरह इनसे
न बच पाये . आखिर प्रमोदिनी को घबड़ाकर दन्तेवाड़ा चली आना पड़ा . यश तो
चाहता था कि वह कुछ और ठहर जाती . बड़ावाला सरकारी क्वार्टर हाथ आ जाता,
तब खुद जाकर उसको ले आता . लेकिन प्रमोदिनी ने ज़िद पकड़ ली--`उस जंगल में
मुझे किसी महल की कल्पना नहीं है . अब जो है, जैसा मिल गया है उसी में गुजारा
कर लेंगे . मैं आ रही हूँ .' और, पहाड़ी रास्ता और सारी रात का सफर तय करके
प्रमोदिनी उस सुबह दन्तेवाड़ा पहुँची थी . रास्ता पूरा, उसने ज़िद में ही
काटा था लेकिन बसअड्डे पर यदि यशवर्द्धन उसे नहीं दिख जाता तो शायद डर के
मारे उसके प्राण ही निकल गये होते . खैर . ऐसा कुछ तो नहीं हुआ . लेकिन उस
सुबह वहाँ बिन कहे-सुने भी बहुत सारी बातें हो गयीं . शायद, जब घर के भीतर
जनानघर का निर्माण होता है तब घर का मर्द बुरी तरह दुतकारा हुआ कोई बाहरी
आदमी नज़र आने लगता है . यश के साथ तो कम-से-कम ऐसा ही हो गया . चुप बैठकर
देखते रहने के अतिरिक्त वह कुछ भी करने-कहने की स्थिति में रह गया था .
प्रमोदिनी को भी थोड़ी देर के लिए निर्विघ्न नींद का कार्यक्रम स्थगित करना
पड़ा और भीतर, चौके में जाकर शिवा को घर के कायदे-परदे के नियम समझना पहले
जरुरी हो गया . अपनी पेटी खोलकर उसने कुछ पुराना-सा पड़ गया अपना एस ब्लाउज
निकाला और जाकर शिवा को पहना आयी . अब जाकर उसका प्रथम आवश्यक कर्तव्य पूरा
हुआ और उसे लगा, थोड़ी देर के लिए वह नींद ले सकती है . बाकी, उठने के बाद
फिर धीरे-धीरे सब व्यवस्थित कर लेगी . रात-भर के रतजगे के कारण उसकी आँखें
जल रही थीं . यश ने खिड़कियों पर पर्दे खींच दिये और आकर प्रमोदिनी की बगल
में लेट गया . लेकिन बदन पर हाथ रखते ही प्रमोदिनी ने उसको झिड़क दिया,
"नहीं . कम-से-कम रात और दिन का फर्क तो करो यश ." यश ने नज़रें घुमाकर
देखा, पर्दे खींच देने के कमरे में रात के जैसी पूर्ण एकान्तिकता निर्मित
हो चुकी थी . प्रमोदिनी चाहती तो उसका मन रखने के लिए ही बात मान सकती थी,
लेकिन उसका व्यवहार इतना ठण्डा और निर्लेप था कि फिर यश के मन में कोई और
आग्रह नहीं हुआ . उसने वितृष्ण होकर बगल में लेटी हुई अपनी पत्नी के बदन
को देखा . इस बदन को देखकर उसके मन में एक अजीब-सी अनुभूति हुई कि यह बदन,
हो सकता है इसी तरह कपड़ों में लिपटा हुआ जन्मा हो और इसी की प्रतीक्षा में,
वह हिसाब लगाने लगा, मैं इस बस्तर में धर्म और ईमान से एकान्तवास करता रहा
? मालकिन नाम की एक औरत के घर में आते ही इतनी-इतनी बदलावटें आ गयीं कि वह
आदिवासी लड़की शिवा, एक थका देनेवाली असहजता के सिवाय कुछ भी ग्रहण नहीं
कर पायी . बड़ी देर तक तो वह हाथ में झाड़ू लिये कमरे के बाहर असमंजस में
पड़ी रही कि भीतर जाये अथवा नहीं ? इसके पहले उसे ऐसा असमंजस कभी नहीं हुआ
था . साहब सोते रहते थे या फाइलों पर लिखा-पढ़ी करते रहते थे और वह बेझिझक
कमरे में भीतर घुसकर झाड़-बुहारकर सुरक्षित बाहर निकल आती थी . आखिर हिम्मत
करके, वह झुकी-झुकी भीतर घुसी और दुहरी होकर झाड़ू लगाने लगी . प्रमोदिनी
का ब्लाउज शिवा को छोटा पड़ रहा था . कसा-कसा ब्लाउज पहन लेने से वह एकदम
बदली हुई दिखायी पड़ रही थी . अपने इस बदलेपन को वह भी महसूस कर रही थी, कुछ
अटपटा-अटपटा-सा . लेकिन अपने पर पड़नेवाली, साहब की दृष्टि की तीक्ष्णता
उसे काटने लगी . सामने झुक आने से पुराने ब्लाउज के कमजोर हुकों पर एकदम
से दबाव और कसाव बढ़ गया था . गहरी निचाई तक कटे हुए ब्लाउज के गले में
से होकर यश की दृष्टि की तरह उस दर्रे-जैसे बन गये अनावरण में प्रवेश करने
लगी . शिवा को लगा, जैसे अभी थोड़ी देर पहले जो ब्लाउज मालकिन ने अपने हाथों
से उसे पहनाया था, एकबारगी खुला पड़ रहा है . और इस कसाव-छिपाव के दरम्यान
यश दग्ध होता रहा . यह अजीब-सी बात हो रही थी . अब तक जिस बदन को उन्मुक्त,
खुला-खुला देखने का उसको अभ्यास हो चुका था उस पर अचनाक कपड़ा पड़ते ही
कहीं कुछ भारी साँसत-सी होने लगी . सहसा चरित्र-प्रदूषण का भारी खतरा-सा
वहाँ उपस्थित हो गया . यश ने स्पष्ट अनुभव किया कि वह एक अनियन्त्रित गति
से चरित्रहीन होता जा रहा है . घबराकर उस विक्षुब्ध आदमी ने आसरे की एक
दृष्टि बगल में लेटी हुई अपनी पत्नी पर डाली . लेकिन वह तो उसको दिन और
रात के फर्क का उपदेश देकर निश्चिन्त पड़ी हुई थी . उसे देखकर यश के मन
में फिर वही अजीब-सी अनुभूति हुई कि यह बदन, हो सकता है इसी तरह कपड़ों
में लिपटा हुआ जन्मा हो ! एकाएक उस पर गुस्सा हावी होने या कि भूख-सी कोई
चीज उसे भीतर भड़कने लगी . दरअसल, उसकी जरुरत किसी जंगली जानवर की तरह जाग
रही थी और अँगड़ाई लेकर, बदन तोड़कर आलस्य दूर कर रही थी . यह सब इतना असहज
था कि यश को कुछ डर भी लग रहा था और वह इस डर को एक बनावटी गुस्से में
या कि झूठे विद्रोह की आड़ में छिपाने का व्यर्थ जतन कर रहा था . लेकिन सच
तो यही है कि उसकी जरुरत उस पर भारी पड़ रही थी और उसे बराबर दबोचे जा रही
थी . थोड़ी देर तक तो वह दुबका पड़ा रहा, फिर दग्ध होने लगा और उसकी आँखें,
सोने के कमरे में रात-भर जलनेवाले गुजनू-बल्ब की तरह उजाला करने लगीं
. यह उजाला शिवा के शरीर को वेधने लगा . यह दृष्टि, ठीक प्रमोदिनी की उस
ललचायी दृष्टि की तरह थी जिससे शिवा को लगने लगा था कि उसके शरीर में
छिद्र बनाकर घुस जायेगी . वह घबरा गयी और एकाएक किसी अनिष्ट की आशंका से
घिर गयी . भय किसी घोर अरण्य की भाँति उसके भीतर फैलने लगा और वह असुरक्षित
पड़ने लगी . ऐसे में उसके मन ने भागना शुरु किया . लेकिन आत्मरक्षा के लिए
दौड़नेवाला उसका मन आबादी की दिशा के विपरीत वनों की ओर दौड़ लगा रहा था,
डंकिनी नदी की परली तरफ को, जिधर साल-सागौन के सघन पहरे पड़े हुए हैं .
हाथ की झाड़ू को वहीं कमरे में फेंककर शिवा बाहर की ओर भागी . कमरे में
चौके की तरफ . इतने छोटे-से फासले में पता नहीं कितनी दूरी का बोध था
कि शिवा थक गयी और उसकी साँस भी चलने लगी . वह पसीने से भीग चुकी थी .
चौके की सुर-क्षित आड़ में पहुँचते ही शिवा ने मालकिन के हाथों पहनाये
हुए उस कपड़े को, जिसके बदन पर पड़ते ही वह अनिष्ट-आशंका से घिर गयी थी,
उतार फेंका . इसके साथ ही उसके आदमि मन ने भय-मुक्ति का सुनिश्चित संकेत
ग्रहण कर लिया . शिवा ने ऐसा अनुभव किया जैसे वह खुद को किसी भारी अनिष्ट
से सुरक्षित बचा पाने में सफल हो गयी है . उसने लुगड़े का एक फैंटा खोलकर
चेहरे और छाती पर से पसीना पोंछा और थोड़ी देर तक वहाँ फर्श पर दीवार के
सहारे टिककर साँसों को साधती रही . यह एक विचित्र बात थी कि किसी घर में एक
औरत की उपस्थिति में दूसरी औरत के लिए इतनी बड़ी असुरक्षा का कारण जुट रहा
था . लेकिन शिवा दूसरी बात को अच्छी तरह समझ रही थी कि इस घर में दो औरतों
के लिए समायी नहीं हो सकती .
