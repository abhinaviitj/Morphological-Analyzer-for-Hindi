<शोचिअल् श्चिएन्चे><ःइस्टोर्य्><ंउक्हेर्जि,  खे ंअहन्  फ्रकस्हन्><अरनसि><२६ टो ३३><२८००><ंउक्हेर्जि-भ्हरट् खे ंअहन् 

लोकनाथ ब्रह्मचारी दामोदर नदी के किनारे स्थित एक छोटा सा गाँव है जिसका नाम
है--बेड़ू . शान्त परिवेश . आम, जामुन, अमरूद, कटहल आदि के अनेक वृक्ष हैं
. ब्राह्मण, ठाकुर, वैश्य और शूद्र सभी वर्णों के लोग हिल मिलकर रहते हैं .
कृषि प्रधान क्षेत्र होने के कारण अधिकतर लोग खेती करते हैं . यहाँ की मुख्य
उपज है--धान और पाट . प्रत्येक किसान के घर में कुठिल्ला है . ग्वाला दूध और
तंतुवाय कपड़ा देते हैं . कुम्हार मिट्टी के बरतन और लोहार कुल्हाड़ी, हल,
तावा, कढ़ाही, कलछुल आदि मुहैया करते हैं . इनके अलावा नाई, धोबी, मोची आदि
अपना अपना काम करते हैं. सप्ताह में दो बार हाट लगती है . लोग अपनी जरूरत की
सामग्री खरीद लेते हैं . झगड़ा होने पर आपस में समझौता कर लेते हैं . गाँव
के एक किनारे बारहदरी है, जहाँ प्राय: जात्रा, कवियाल, गाना-बजाना होता
है . अपने दैनिक कार्यों से खाली होने पर लोग यहाँ आकर अपना मनोरंजन करते
हैं . इसी गाँव में बनर्जी बाबू सपरिवार रहते हैं . इस समय वे ओसारे में
चुप-चाप बैठे हुक्का पी रहे हैं . चिंतित मुद्रा में कभी-कभी घर की ओर देख
लेते हैं . सहसा घर के भीतर से एक महिला प्रसन्न बदन बाहर आकर बोली--"बधाई
हो बनर्जी महाशय, चाँद का टुकड़ा पैदा हुआ है . अब गाँव के लोगों का मुँह
मीठा कराना पड़ेगा ." चिंतित चेहरे पर आनन्द की लहरें नृत्य करने लगी .
बोले--"जरूर-जरूर . यह भी कोई कहने की बात है . सबसे पहले तुम कर लो ." महिला
ने कहा--"अभी तो सौरी (प्रसूति) का छूत है . फिर आऊँगी ." लड़का धीरे-धीरे
बड़ा होने लगा . अन्नप्राशन के बाद उसका नाम रखा गया--सीतानाथ . बनर्जी
बाबू का यह सबसे कनिष्ठ पुत्र था . बालक ज्यों ज्यों बड़ा होता गया त्यों
त्यों मां-बाप ही नहीं पूरा परिवार चिंतित रहने लगा . न तो वह अपने किसी
मित्र से मिलता या खेलता था और न किसी से हंसता बोलता था . अक्सर घर के एक
ओर चुपचाप बैठा न जाने क्या सोचा करता था . व्यंग्य डाँट फटकार का उस पर कोई
असर नहीं होता था . पिता तो कोई कारण समझ में नहीं आता . इधर लड़का बालक से
किशोर बन गया . गाँव के अनुभवी बूढ़ों ने राय दी कि घर सभी लड़के विवाहित हैं
. केवल यही क्वारा है . आप इसका विवाह कर दीजिये . पत्नी के अपने पर इसका
वैराग्य भाव दूर हो जायेगा . कुलीन ब्राह्मण का लड़का है . लड़की वालों
की लाइन लग जायेगी . किसी सद्गृहस्थ लड़की को चुन लीजिए . बनर्जी बाबू को
यह राय पसन्द आ गयी . वे उपयुक्त लड़की की तलाश करने लगे . घर की बहुओं
में इस विषय पर चर्चा होने लगी . अपने विवाह की भनक लगते ही सीतानाथ नाराज
हो गया . उसने दृढ़ता के साथ अपने पिता से कहा--"मैं विवाह नहीं करुँगा .
आप कृपया भविष्य में इसके लिए कष्ट न करें ." लड़के का विरोध देखकर बनर्जी
बाबू को पुन: जोर देने का साहस नहीं हुआ . जो लड़का विवाह नहीं करना चाहता,
उसके मत्थे लड़की मढ़ना ठीक नहीं है . एक दिन माँ का निधन हो गया . पत्नी
के जाने के बाद बनर्जी बाबू उदास रहने लगे . अन्त में एक दिन वे भी चले
गये . धीरे-धीरे सभी भाई वृद्ध हो गये . नाती-पोतों से घर भर गया . एक
दिन सभी भाइयों को देखकर आश्चर्य हुआ कि सबसे पीछे आने वाला सीतानाथ सबसे
आगे चला गया . केवल चालीस वर्ष की उम्र में . अपनी मृत्यु के बाद सीतानाथ
ने आश्चर्य के साथ देखा कि वह एक अनजाने देश में आ गया है . यहाँ न रोग
है और न शोक . जरा भी नहीं है . सभी चिर युवा हैं, प्रसन्न हैं . इस लोक
को वह जितनी धीरता से देखता, उसे उतना ही आश्चर्य होता . लेकिन पता नहीं,
कौन अलक्ष्य भाव से अकसर उसके कानों के पास आकर कहता--"इतनी जल्दी तुम
क्यों चले आये ? अभी तुम्हें वहाँ अनेक कार्य करना है . जब तक शेष कार्यों
को पूरा नहीं कर लोगे तब तक यहाँ नहीं रह पाओगे . पुन: तुम्हें वापस जाना
पड़ेगा . वहाँ कुछ ऐसी समस्याएं हैं जिन्हें तुम्हें सुलझाना है . जाओ, अब
देर मत करो ." मनुष्य को अपने कर्मभोग के लिए बार-बार जन्म लेना पड़ता है
. सीतानाथ को अपने पूर्व कर्मों के लिए पुन: इस पृथ्वी पर जन्म लेना पड़ा
. इस बार वे उसी बंगाल प्रांत में लोकनाथ की भूमिका में अवतरित हुए . चौबीस
परगना जिला के कचुआ ग्राम में पंडित रामनारायण घोषाल की ख्याति दूर-दूर तक
है . कट्टर हिन्दू, देव द्विजों के प्रति निष्ठावान . मकान के बाहर बैठे इष्ट
नाम जप रहे थे . भीतर से पत्नी की प्रसव वेदना की आवाज आ रही थी . थोड़ी
देर बाद शंख तथा मंगल ध्वनि की आवाजें आने लगी . घोषाल महाशय को समझते देर
न लगी कि परिवार में एक नये प्राणी का आगमन हो गया है . प्रसूति गृह में
आकर उन्होंने देखा--जमीन पर चाँद का एक टुकड़ा है जिसकी आभा से पत्नी का
चेहरा चमक रहा है . यह सन् १७३१ ई.  की घटना है . प्रसूति-गृह से बाहर आते
ही उनकी आँखे एक अनजाने आनन्द से चमक उठी बहुत दिनों से उनके मन में एक
आकांक्षा पल रही थी . वे स्वयं भी चाह रहे थे कि इस बार भगवान उन्हें पुत्र
दें ताकि उनकी इच्छा पूर्ति हो सके . मन में संदेह था कि कहीं पुत्री हुई
तो उनकी कामना पूरी न हो सकेगी . भगवान की असीम कृपा से अब अपनी उस इच्छा को
अवश्य पूर्ण करेंगे . दर असल वे अपने एक पुत्र को संन्यासी बनाना चाहते थे .
हर बार पत्नी विरोध करती रही . लगातार तीन पुत्रों के बारे में विरोध होता
रहा . इस बार गर्भवती होते ही पत्नी ने कहा--"अब तक मैं तुम्हारी बात नहीं
मानती थी . अगर इस बार लड़का हुआ तो तुम उसे सन्यास में दीक्षित कर लेना
. मैं विरोध नहीं करूंगी ." माँ की स्नेह के साये में बच्चा बड़ा होता गया
. अन्नप्राशन और नामकरण हुआ . नाम रख गया--लोकनाथ . घोषाल महाशय उसे देखकर
प्रसन्न होते . कभी-कभी उसके साथ खेलनेवाली लड़की आकर कहती--"ताऊजी, लोकनाथ
भैया को न जाने क्या हो गया है . वे न बोल रहे हैं और न आँखें खोल रहे हैं
. धक्का देने पर भी कुछ नहीं बोलते ." लोकनाथ के साथ अहरह खेलनेवाली लड़की
सुमित्रा लोकनाथ के लिए झाड़ू लगाकर जगह साफ करती, आसन बिछाती, खेल का सामान
लाती, पूजा के लिए फूल, बेलपत्ती, दूर्बा लाती . लोकनाथ पूजा करते समय अक्सर
ध्यानस्थ हो जाता . उसकी आँखेंॅ स्थिर हो जाती और सारा शरीर जड़वत हो जाता
था . वह दृश्य देखकर सुमित्रा घबरा उठती थी . पंडित रामनारायण घोषाल ने एक
दिन स्वयं अपनी आँखों से यह दृश्य देखा . लोकनाथ के भाव को देखकर समझ गये
कि उनका संकल्प ठीक है . सन्यासी के सारे लक्षण बालक में है . शायद इसलिए
पत्नी दैवकृपा से राजी हुई है . शुभ दिन देखकर घोषाल महाशय एक दिन भारत
प्रसिद्ध मनीषी भगवान गांगुली के यहाँ अपनी मनोकामना की पूर्ति के लिये गये .
गांगुलीजी उस समय ताड़पत्रों का अध्ययन कर रहे थे . इन्हें देखते ही उन्होंने
पूछा--"कहिये, घोषाल महाशय, कैसे कष्ट किया आपने ? आसन लेकर बैठ जाइये ."
घोषाल महाशय ने प्रणाम करने के बाद सारी कहानी सुनाते हुए कहा--"पत्नी भी
राजी हैं . इस समय आपके बराबर विद्वान बंगाल में अन्य कोई नहीं है . आप मेरे
बालक का गुरू बनकर उसे संन्यास दें ." "मैं ?" भगवान गांगुली चौंके . पुन:
उन्होंने कहा--"इसके लिए मुझे कुछ सोचने का अवसर दें ." आज वह शुभ दिन है
जब लोकनाथ का उपनयन संस्कार सम्पन्न होगा . गाँव के अधिकांश लोग इस समारोह
को देखने आये थे . अपने बालक को कोई जल्द संन्यासी नहीं बनाता . यह एक
अद्भुत घटना है . ठीक इसी दिन गाँव में एक और घटना हो गयी . लोकनाथ के एक
साथी का नाम बेनीमाधव था . उसका भी आज ही उपनयन हो रहा था . न जाने क्यों
वह भी जिद्द कर बैठा कि लोकनाथ के साथ संन्यास लेगा . उसके माँ-बाप तथा
अन्य लोगों ने काफी समझाया, पर वह अपनी जिद्द पर अड़ा रहा . लाचारी में
लोगों ने अनुमति दे दी . यज्ञोपवीत संस्कार के बाद लोकनाथ घोषाल, बेनीमाधव
बनर्जी तथा भगवान् गांगुली यात्रा पर निकल पड़े . इनके पीछे गांव के लोग
आ रहे थे . गाँव की सीमा के पास आकर गुरू भगवान गांगुली ने पीछे की ओर
मुड़कर कहा--"अब इसके आगे केवल हम तीनों जायेंगे . आप लोग अपने घर वापस
चले जाइये ." इस आदेश को सुनते ही रामनारायण घोषाल ने कहा--"शिवास्ते सन्तु
पंथानम् ." लेकिन माँ से यह दृश्य सहन नहीं हो सका . वह फफककर रोती हुई
बोल पड़ी--"अरे मेरे लाल, मेरे राजा, लौट आ, माँ की गोद में ." इसके साथ
ही वह पछाड़ खाकर गिर पड़ी . उस समय सूर्यास्त हो रहा था और तीन यात्री
अनजाने पथ की ओर बढ़ रहे थे . परिजन, पुरजन, गृह और जन्मभूमि को त्यागकर
. यह घटना सन् १७४२ ई.  में हुई थी . मुगलों के शासन का सूर्यास्त होने
के कारण मार्ग विपदाओं से भर गया था . भगवान गांगुली अपने दोनों शिष्यों
का आगत आपदाओं से बचाते हुए एक दिन कलकत्ता स्थित कालीघाट आये . इन दिनों
कालीघाट के पास घनघोर जंगल था जहाँ अनेक साधु तपस्या करते थे . दिन में
लोग यहाँ आने में डरते थे . संन्यासियों को कौपीन पहने तथा सिर पर जटा रखे
देखकर लोकनाथ को आश्चर्य हुआ . आचार्य भगवान ने कहा--"आगे चलकर तुम्हें
कौपीन पहनना पड़ेगा और भीख माँगना पड़ेगा . कुछ दिनों बाद तुम्हारे सिर पर
जटाएँ होंगी ." सहसा लोकनाथ ने प्रश्न किया--"जब हम गृहत्यागी हो गये हैं
तब परिवारवालों का अन्न या उनकी कृपा क्यों ग्रहण करते हैं ?" एक तेजस्वी
बालक के मुँह से इस तरह की बातें सुनकर आचार्य महाशय समझ गये कि लोकनाथ
असाधारण बालक है . उसी दिन तीनों व्यक्तियों ने निश्चय किया कि यहाँ से कहीं
दूर चला जाय जहाँ परिवार का एक भी सदस्य न आ सके और न निश्चित स्थान का पता
बताया जाय . दूसरे दिन लोग अन्यत्र चले गये . भगवान गांगुली अपने शिष्यों
को कर्ममार्ग में लाकर अनासक्त कर्मयोग की शिक्षा देने लगे . ज्यों ज्यों
समय व्यतीत होता गया त्यों त्यों भगवान गांगुली को अनुभव होने लगा कि उनके
दोनों शिष्य असामान्य हैं . बुढ़ापे में ऐसे शिष्यों को पाकर वे प्रसन्न
हो उठे . इस प्रकार वे नित्य पैदल चलते रहे . दिन भर पैदल चलने के बाद
गुरू शिष्यों से कहते--"तुम लोग यहीं आराम करो . मैं गाँव से आहार माँग
लाता हूं ." कुछ देर बाद गुरू तिल और दूध लाते : सभी एक साथ भोजन करते .
आहार के बाद अध्ययन का सिलसिला प्रारंभ हो जाता . शास्त्र, उपनिषद, दर्शन,
वेदान्त आदि पढ़ाते . इस प्रकार तीस साल कठोर जीवन व्यतीत करने के बाद एक
दिन लोकनाथ ने कहा--"गुरूदेव, अब तक आप आहार-वस्तु माँगकर लाते थे . अब
हम युवा हो गये हैं . आज से आपको कष्ट करने की जरूरत नहीं है . हम दोनों
आहार-वस्तु माँग लायेंगे ." इस प्रकार तीनों यात्री माँगते, खाते, साधना
करते, अध्ययन करते हुए गया आये जहाँ तथागत को ज्ञान प्राप्त हुआ था . गया
से काशी आये . बाबा विश्वनाथ का दर्शन कर मथुरा चले गये . मथुरा, वृन्दावन
दर्शन करने के बाद हरिद्वार आये . गृहत्यागी संन्यासियों को बारह वर्ष बाद एक
बार अपनी जन्मभूमि अवश्य जाना चाहिए . यह शास्त्रीय विधान है . यहाँ तो कई
बारह वर्ष बीत गये हैं . सहसा एक दिन जब गुरू को इस बात का ध्यान आया तो वे
घर की ओर लौट चले . बहुत दिनों बाद पुन: घर जाना पड़ेगा सुनकर दोनों शिष्य
चकित रह गये . गुरू ने कहा-"गृहवासी बनने नहीं, बल्कि उसका मोह हमेशा के लिए
त्यागकर आना पड़ेगा ." दोनों शिष्य साधना के उच्चस्तर तक पहुँच चुके थे .
अब उन्हें जन सामान्य के बीच जाने में संकोच नहीं होता था . राह चलते लोग
इन्हें देखकर दूर से प्रणाम करते और इनके हाथ आशीर्वाद के लिए उठ जाते थे .
आजकल "नक्त व्रत" कर रहे हैं . एक दिन उपवास के बाद दूसरे दिन भोजन . इसके
बाद दो दिन उपवास एक दिन भोजन, फिर तीन दिन उपवास और एक दिन भोजन करते हैं
. इसी प्रकार ५, ७, ९ दिन का व्रत पालन कर रहे हैं . केवल यही नहीं, चींटी,
मच्छर तथा कीड़े मकोड़ों के हमलों को सहन करना पड़ रहा है . एक दिन लोकनाथ ने
चीटियों के काटने की शिकायत की, क्योंकि ध्यान के समय हिलना मना है . दूसरे
दिन लोकनाथ ने देखा कि गुरूदेव उसके आसन के चारों ओर चीनी गिरा रहे हैं .
लोकनाथ समझ गया कि चीटियों के हमले को सहन करते हुए साधना करनी होगी . इस
प्रकार अध्ययन साधना करते हुए ये लोग बंगाल में आये . सहसा लोकनाथ ने एक
अद्भुत स्वप्न देखा . इस जन्म के पहले वह क्या था, कहाँ उत्पन्न हुआ था, आदि
बातें उसने देखी . निद्रा भंग होने पर उसने गुरूदेव से कहा--"गुरूदेव, मैं
पूर्व जन्म में बेड़ू गाँव में पैदा हुआ था . जीवन भर अविवाहित था . कर्मभोग
पूरा न होने के कारण मेरा पुनर्जन्म हुआ है . उस जन्म में मेरा नाम सीतानाथ
बनर्जी था . दामोदर नदी के किनारे छोटा सा गाँव है ." शिष्य की बात सुनकर
भगवान गांगुली चौंके . अपने मन का संशय दूर करने के लिए वे शिष्यों के साथ
बेड़ू गाँव आये . गाँव के वृद्धों से अद्भुत जानकारी मिली . गुरू को समझते
देर नहीं लगी कि शिष्य को जातिस्मरता प्राप्त हो गयी है . उस दिन उन्हें
लगा जैसे उन्हें प्रत्यक्ष भगवत-दर्शन हुआ है . गाँव के समीप आते-आते शाम
हो गयी . गुरू ने आदेश दिया कि रात यहीं वृक्ष के नीचे गुजारेंगे . गाँव
में सुबह जायेंगे . दूसरे दिन सवेरे गाय चराने वाले बालकों ने देखा कि एक
वृक्ष के नीचे तीन साधु बैठे हैं . उन लोगों ने घर जाकर यह समाचार दिया .
देखते-देखते लोगों की भीड़ एकत्रित हो गयी . भीड़ से एक महिला आगे बढ़ आयी
और तेज नजरों से देखती हुई बोली--"अरे, यह तो लोकनाथ दादा हैं और बेनी दादा
भी हैं ." धीरे-धीरे सभी लोगों ने तीनों व्यक्तियों को पहचान लिया . लोकनाथ
की माँ स्वर्गवासी हो गयी हैं . पिता अभी तक जीवित हैं . उनके साथ तीनों
पुत्र तथा पौत्र पौत्रियां आये . यहाँ कई दिन रहने के बाद आचार्य भगवान्
दोनों शिष्यों को लेकर काबुल चले गये . महीनों यात्रा करने के बाद तीनों
व्यक्ति काबुल पहुंचे . यहाँ आने का उद्देश्य था--मौलाना सादी से ज्ञान
प्राप्त करना . उनकी गणना विश्व विश्रुत विद्वानों में की जाती थी . भगवान्
आचार्य अपने दोनों शिष्यों के साथ उन्हें अपना गुरू बनाकर कुरान की शिक्षा
लेने लगे . कई महीने अध्ययन करने के बाद इन लोगों ने अनुभव किया कि यहाँ
आना व्यर्थ हुआ . सारी तपस्या का मूल है--ब्रह्मचर्य जीवन . गुरू ने निश्चय
किया कि अपने शिष्यों को योगी बनाऊं . इनके कर्मयोग को प्रश्स्त करने के लिए
अष्टांग-योग की शिक्षा देनी चाहिए--यम, नियम, आसन, प्राणायाम, प्रत्याहार,
ध्यान, धारणा और समाधि . इसके द्वारा ही ये अष्टैश्वर्य प्राप्त कर लेंगे
. बाह्य जगत से दोनों का संबंध विच्छेद करके शिष्यों को योग सिखाने लगे
. योगाभ्यास करते चालीस वर्ष गुजर गये . लोकनाथ की जटाएं जमीन चूमने लगी
. उसके चेहरे से दिव्य ज्योति प्रकट होने लगी . एक दिन अपूर्व आभा से वह
गुफा आलोकित हो उठी जिसमें लोकनाथ साधना करता रहा . लोकनाथ के सिद्धावस्था
प्राप्त होते देख गुरू आनन्द से विभोर हो उठे . उनका प्रत्येक रोम हर्ष
से उत्फुल्ल हो उठा . लोकनाथ को गले से लगाते हुए उन्होंने कहा--"आज मेरी
साधना सार्थक हो गयी ." लोकनाथ ने कहा--"आपकी अपार करूणा से मैं पार हो
गया, गुरूदेव . लेकिन आप तो उस पार रह गये . मैं यह दृश्य सहन नहीं कर
पा रहा हूँ ." गुरू मुस्काये . बोले--"कोई चिंता नहीं वत्स . आज जिस सत्य
को तुमने प्राप्त किया है, उसे मैं प्राप्त नहीं कर सका . अब समय भी नहीं
है . शीघ्र ही मैं इस शरीर को छोड़ने वाला हूँ . अगले जन्म में तुम मेरे
पथ-प्रदर्शक बनोगे यानी मेरे गुरू होगे, मेरे कर्मों का संचालन करोगे ."
कुछ दिनों बाद लोकनाथ ने कहा--"गुरूदेव, चलिये, और कहीं चला जाय . यहाँ
आपका स्वास्थ्य गिरता जा रहा है ." गुरूदेव--"ठीक है . जैसी तुम्हारी
इच्छा . मेरे विचार से काशी उत्तम स्थान है ." हिमालय से ये लोग काशी की
ओर रवाना हुए . मार्ग में हितलाल मिश्र नामक एक योगी से मुलाकात हुई . काशी
आने के कई दिनों बाद अचानक भगवान गांगुली ने हितलाल मिश्र से कहा--"महाराज
यह शरीर अनित्य है . पता नहीं कब यह छूट जाय . मुझे अपने इन दोनों बच्चों
की चिंता सता रही है . मेरा अनुरोध है कि भविष्य में इनकी देखभाल आप करते
रहें . आज मैं आपके हाथ इनका भार सौंप रहा हूँ ." गुरू के दोनों बच्चों
की उम्र उन दिनों १०-१२ वर्ष की थी . माता-पिता और गुरू के आगे बूढ़े बालक
भी बच्चे होते हैं . एक दिन गुरू को गंगा स्नान करके वापस न आते देख दोनों
शिष्य चिंतित हो उठे . निश्चित घाट पर आकर उन दोनों ने देखा--वे समाधिस्थ
हैं . पास जाने पर ज्ञात हुआ कि वे अनन्तधाम चले गये हैं . गुरूदेव के
निधन के बाद लोकनाथ ने निश्चय किया कि अब पर्यटन करता रहूँगा . हितलाल
मिश्र, बेनीमाधव बनर्जी को लेकर वे अरब मुल्क में आये, जहाँ एक सिद्ध
फकीर से उनकी मुलाकात हुई . उसने लोकनाथ को देखते ही पूछा--"कितना जानते
हो ?" लोकनाथ समझ गये कि कितने जन्मों का ज्ञान है, यही सवाल पूछ रहे हैं
. लोकनाथ ने कहा--"दो ." फकीर ने कहा--"मैं चार ." लोकनाथ को आश्चर्य हुआ
. इसका अर्थ यह है कि यह फकीर ऊँचे दर्जे का साधक है . यहाँ मक्केश्वर का
दर्शन करने के बाद लोग यरूशलम आये . वहाँ से पुन: उत्तर पूर्व सुमेरू पर्वत
की ओर आये . चीन आते ही हितलाल मिश्र ने कहा--"मैं ध्रुव की ओर जाऊँगा .
मेरा विचार है कि तुम लोग वापस लौट जाओ ." मिश्रजी से अनुमति पाकर दोनों
योगी हिमालय की घाटियों से भारत की ओर आने लगे . कई दिन चलने के बाद बेनीमाधव
ने कहा--"मैं कामाख्या जाऊँगा . आप शायद बंगाल जायेंगे . बंधुवर, अब मुझे
आज्ञा दे ." इतना कहकर दोनों मित्र गले मिलें और सदा के लिए अलग हो गये
. लोकनाथ अकेला चुपचाप अनजाने मार्ग की ओर चलता गया . काफी दूर आने पर एक
दिन उन्होंने देखा--सामने के जंगल से अनेक हिंसक पशु चारों तरफ भाग रहे हैं
. पक्षियों का समूह आकाश में चीख रहा है . गौर करने से ज्ञात हुआ कि जंगल
में आग लग गयी है . जंगल के भीतर एक संन्यासी ध्यानमग्न बैठा है . यह दृश्य
देखते ही वे उनकी ओर दौड़े . तुरत उन्हें गोद में उठाकर दावानल के बाहर
आये . आग को अपनी ओर बढ़ते देख एक कगार पर से नीचे कूद गये . वह संन्यासी
थे--प्रभुपाद विजयकृष्ण गोस्वामी--नदिया जिले के गोस्वामी वंश के कुल दीपक
. इधर-उधर कई जगह घूमने के बाद लोकनाथ त्रिपुरा जिले के दाऊद कांदी नामक
गाँव में आये . यहाँ एक वृक्ष के नीचे आसन लगाया . त्रिपुरा जिले में कई
स्थान सिद्धों की तपोभूमि रही है . गरमी, बरसात और जाड़े में भी वे कहीं
नहीं जाते . ऐसे महात्माओं के प्रति किसान सहज ही आकृष्ट हो जाते हैं
. लोगों ने उनके भोजन का प्रबंध किया . सुबह-शाम पास आकर बैठने लगे . इस
प्रकार लोकनाथजी की ख्याति फैल गयी . ढाका जिला में एक नगण्य गाँव है जिसका
नाम है--बारिदी . इसी गाँव का एक लोहार दाऊद कांदी में अपना कारबार करता था
. दुर्भाग्य से फसाद हो जाने के कारण वह फौजदारी के मुकदमें में फँस गया
. उसे यह जानकर और भी कष्ट हुआ कि इस अपराध के कारण उसे सख्त सजा मिलेगी
. फलत: यह बराबर मानसिक कष्ट से पीड़ित रहने लगा . लोकनाथ बाबा की ख्याति
सुनकर उसने सोचा कि बाबा से जाकर प्रार्थना करूँ . महात्माओं की कृपा से
बहुत कुछ संभव होता है . शायद मैं बेदाग बच जाऊँ . फैसला वाले दिन भोर के
वक्त वह पैदल ही महापुरूष के सान्निध्य में आया . साष्टांग प्रणाम करने के
बाद अपनी पीड़ा को व्यक्त किया . घर से वह यह निश्चय करके चला था कि जब तक
बाबा अभय वरदान नहीं देंगे, वहाँ से हटेगा नहीं . अन्तर्यामी बाबा उसके मन
की बात समझ गये . मुस्कराते हुए बोले--"तुम्हारा विपद दूर हो गया है . आज
तुम बिना शर्त रिहा कर दिये जाओगे . निडर होकर जाओ ." महापुरूष के चरणों
पर माथा नवाकर वह प्रसन्न चित्त चला गया . एक ओर मन शंकित था तो दूसरी ओर
आशीर्वाद जोर दे रहा था . अदालत से छूटते ही वह दौड़ता हुआ आया और बाबा
के पैरों को पकड़ कर आँसुओं से धोने लगा . कहा--"बाबा, मुझे क्षमा कर दें
. आपके आशीर्वाद के प्रति मेरे मन में शंका उत्पन्न हो गयी थी . दया कीजिए
प्रभु ." बाबा मुस्कराते रहे . कुछ देर बाद गदगद भाव से उसने कहा--"मेरा एक
अनुरोध है, महाराज . आपको एक बार मेरे गाँव में चरणरज देना पड़ेगा . आपकी
कृपा से मेरे गाँव के लोगों का कष्ट दूर हो जायगा . हम सब आपके आगमन से
पवित्र हो जायेंगे ."
