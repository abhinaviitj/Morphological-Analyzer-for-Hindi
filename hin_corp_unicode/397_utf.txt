<शोचिअल् श्चिएन्चे><ञोरेस्ट्र्य्><श्ह्यन् शुडर् स्हर्म><फ्रडुसन् - खरन् अउर् णिवरन्><१९८९><शहिट्य शहकर्><ढेल्हि><५८ टो ६३><२३००><श्हर्म - फ्रडुसन् - खरन् अउर् णिवरन्>

अभी हमें इसका पूरा ज्ञान नहीं है कि धीरे-धीरे तली में बैठ जाने वाले
तेल-अंशों का, वहां के समुद्री जीवों पर क्या प्रभाव पड़ता है. तली में
तेल काफी समय तक रहता है. उस पर किसी अन्य पदार्थ की परत जमने में भी
काफी समय लगता है. वैसे तली में बैठे तेल पर सूक्ष्मजीवों के आक्रमण होते
रहतें हैं, हो सकता है कि वे इसे किसी उपयोगी या और भी घातक पदार्थ में
बदल देते हों. तेल के बिखरने का शायद सबसे घातक परिणाम है पानी की उर्वरा
शक्ति का ह्रास और अनेक सूक्ष्म जीवों के नये विभेदों का विकास, जो
हानिकारक भी हो सकते हैं.
तटवर्ती सागर ही खनिज तेल से सबसे अधिक प्रदूषित होते हैं. ये ही वे
क्षेत्र हैं जहां `टैंकरों' में तेल भरा और निकाला जाता है; यहीं टैंकर
लंगर डालते हैं. यहीं उन्हें धोया जाता है और १९७३ के अन्तर्राष्ट्रीय
`कन्वेशन' के बावजूद धोवन को सागर में फेंका जाता है. ताकि टैंकर अपने
यात्रा-समय को कम करके मालिक को अधिक लाभ पहुंचा सकें. इसके अलावा सागर
से निकाले जाने वाले खनिज तेल का अधिकांश भाग अब भी तट के निकट के
क्षेत्रों में निकाला जाता है और इसी से इसी क्षेत्र में बिखरता है. तट
पर बने बड़े भंडारण टैंकों से रिसने वाला तेल और पाइप लाइनों से चूने
वाला तेल भी यहीं बिखरता है. इन्हीं कारणों से तटीय सागर सबसे अधिक
प्रदूषित क्षेत्र है. विडम्बना यह है कि ये ही वे क्षेत्र हैं जहां
मछलियों की अनेक महत्वपूर्ण जातियां अंडे देती हैं और यहीं उनसे बच्चे
निकलते हैं.
अनेक बार तेल ढोने वाले टैंकर दुर्घटनाग्रस्त भी हो जाते हैं. दुर्घटना
में टैंकर में चाहे आग न लगे, चाहे वह न डूबे, पर वह छलक जरूर जाता है और
छलकने से तेल सागर पर फैल जाता है.
अनुमान है कि ऐसा करने में २० से ५० लाख टन तक तेल सागर पर बिखर जाता है.
इसमें टैंकरों के धोने से सागर पर बिखरने वाला तेल शामिल नहीं है. इसकी
मात्रा लगभग १० लाख टन प्रति वर्ष आंकी गई है. कहा जाता है कि अकेले
भूमध्यसागर में ही प्रति वर्ष ३ लाख टन तेल बिखरता है.
इण्डोनेशिया पेट्रोलियम और गैस संस्थान के अनुसार खनिज तेल के बिखरने से
जावा सागर संसार का सबसे प्रदूषित सागर बन गया है. जकार्ता खाड़ी में
टैंकरों की धोवन से दक्षिण सुमात्रा और एम्बोन क्षेत्र में समुद्र
वनस्पति और जन्तु लुप्त हो गए हैं. न्यूफाउंडलैंड के दक्षिण तट के
निकटवर्ती सागर में, फ्लोरिडा के निकटवर्ती सागर में, और सारगोसा सागर के
पूर्वी भाग में तेल उत्पादों की मात्रा, सुरक्षित मात्रा से १०० गुनी
अधिक हो गई है.
कुछ ऐसे कारण भी हैं जिन पर हमारा नियंत्रण नहीं है. पर वे हमारे तटीय
सागरों को तेजी से प्रदूषित कर रहे हैं. खाड़ी और मध्य पूर्व के देशों से
सुदूर-पूर्व और दक्षिण पूर्व एशिया के देशों के भेजा जाने वाला खनिज तेल
हमारे पश्चिमी तट के काफी निकट से गुजरता है. तेल ढोने का यह मार्ग
अत्यन्त प्रचलित है और जब तेल इस मार्ग से जायेगा तो बिखरेगा भी और वहीं
से सागरों को प्रदूषित करेगा. समझा जाता है कि एक वर्ष में अरब सागर पर
से लगभग ७५,६०,००,००० टन तेल प्रति वर्ष ढोया जाता है. यह बहुत बड़ी
मात्रा है और संसार में कुल जितना तेल ढोया जाता है उसकी ५४ प्रतिशत है.
इसका परिणाम है अरब सागर का अधिकाधिक प्रदूषित होते जाना. समझा जाता है
कि आज अरब सागर के ऊपर के १० मीटर तक पानी में पेट्रोलियम हाइड्रोकार्बन
की सांद्रता ०.१२ से २.४४ मिलीग्राम प्रति लीटर तक हो गई है. अगर औसत के
रूप में इसे कहें तो इनकी सांद्रता १.१४ किलोग्राम प्रति लीटर है. यह
सांद्रता सागर के उत्तरी क्षेत्र में (१५ उत्तर अक्षांश के ऊपर) अधिक है.
लगभग १.५ मिलीग्राम प्रति लीटर और दक्षिण क्षेत्र में ०.८ मिलीग्राम
प्रति लीटर.
अरब सागर पर बिखरने वाले इस तेल को दक्षिण हिस्से तक पहुंचाने में हमारे
पश्चिमी तट की मानसून पवनें भी बहुत योग देती हैं. ये पवनेँ अरब सागर से
हमारे तट की ओर आती हैं इसलिए गर्मी में अरब सागर की सतही जल-धारा की
दिशा भी यही हो जाती है और परिणामस्वरूप तट के दूर के स्थानों पर बिखरा
हुआ तेल भी हमारे तट की ओर पहुंच जाता है. इसका प्रभाव हमारे तट के जीव
जन्तुओं पर बहुत घातक सिद्ध हो रहा है. साथ ही हमारे रमणीक स्थल उन डामर
की गोलियों के कारण जो खनिज तेल के गाढ़े होने से बनती हैं, अपनी
सुन्दरता खोते जा रहे हैं. समझा जाता है कि एक वर्ष में लगभग एक हजार टन
ऐसी गोलियां हमारे पश्चिमी तट पर आ जाती हैं.
पश्चिमी तट को इन गोलियों से मुक्त रखने में हमारा राष्ट्रीय सागरविज्ञान
संस्थान बहुत योग दे रहा है. पर हम उनसे मुक्त हो पायेंगे या नहीं कहना
कठिन है.
सागर से तेल निकालने की कोशिशों ने भी जाने-अनजाने सागर को बहुत प्रदूषित
किया है. १९६९ के आरम्भ में लास एन्जिलिस के निकट तेल का कुआं खोदते समय,
गलत ड्रिलिंग से २००० वर्ग किलोमीटर क्षेत्र में तेल की २-३ सेंटीमीटर
मोटी तह जम गई थी. यह एक मामूली घटना है और ऐसी घटनायें आमतौर से होती
हीं रहती हैं.
यदि तेल की समुचित रूप से सफाई न की जाए तो वह महीनों तक अपना कुप्रभाव
सागर पर डालता रहता है. उसकी सफाई के तरीके जानने से पहले उन अन्य
पदार्थों की चर्चा कर लें जो सागर को गन्दा करने में अपना योग दे रहे
हैं.
पिछले कुछ दशकों में औद्योगीकरण में जितनी तेजी आई है उतनी पहले कभी मानव
इतिहास में नहीं आई थी. बढ़ते हुए औद्योगी-~करण का प्रदूषण रूपी बोनस
सागर को भी मिला है. आज हम बहुत बड़ी मात्रा में औद्योगिक व्यर्थ फेंकते
हैं, और उन्हें फेंकते समय हमें यह ध्यान नहीं रहता कि ये दूषित पदार्थ
यदि शीघ्र विघटित नहीं हो जाते तो अन्तत: सागर में ही पहुंचते हैं. इन
औद्योगिक व्यर्थों में ऐसे काफी पदार्थ होते हैं जिन्हें न तो समुद्री
जीव और न ही रासायनिक क्रियायें उन्हें अहानिकारक पदार्थों में जल्दी
विघटित कर सकती हैं. ऐसे पदार्थ काफी स्थायी होते हैं और लम्बे समय तक
बिना विघटित हुए सागर में पड़े रहते हैं. इसलिए आज हर सागर प्रदूषित है,
कोई कम कोई अधिक.
पारे और सीसे की विशाल मात्रायें : सागर प्रतिवर्ष ५०,००० टन से भी अधिक
मात्रा में पारे के घातक यौगिक ग्रहण करते हैं. यह हलाहल उन्हें प्राप्त
होता है उन पदार्थों से जो हम कृषि और उद्योगों में इस्तेमाल करते हैं.
इसमें से अनेक पारे के कार्बनिक यौगिक भी होते हैं. पारे के कार्बनिक
यौगिक कवकनाशियों और उत्प्रेरकों के रूप में इस्तेमाल किए जाते हैं. ये
पानी के साथ घुलकर, वर्षा के साथ वह कर, नाले, नदियों और बड़ी नदियों में
से होते हुए अन्तत: सागर में पहुंच जाते हैं.
ये विषैले यौगिक पानी में ५० से १०० वर्षों तक बिना विघटित हुए पड़े रह
सकते हैं. कुछ यौगिक मेथिल मर्करी में बदल जाते हैं जो अत्यंत घातक विष
हैं. पारे के यौगिकों को वे मछलियां तथा अन्य जन्तु जिन्हें हम खाते हैं,
सीधे खा लेते हैं अथवा वे सागर की जटिल खाद्य श्रृंखला द्वारा उन तक
पहुंचते हैं. पारा-दूषित जन्तुओं को खाने से मनुष्य अन्धा हो सकता है,
उसके मस्तिष्क को हानि पहुंच सकती है, उसे तंत्रिका तंत्र की बीमारियां
हो सकती हैं और यहां तक कि उसकी मृत्यु भी हो सकती है.
आज स्थिति यह है कि अनेक सागरों में, विशेष रूप से औद्योगिक रूप से
प्रगतिशील देशों के तटवर्ती सागरों में, पारा यौगिकों की मात्रा `अधिकतम
सुरक्षित' मात्रा से कहीं अधिक हो गई है. जापान की मिनीमाता खाड़ी और
अमेरिका की सेनफ्रांसिस को खाड़ी पारा प्रदूषित सागरीय क्षेत्रों के
ज्वलंत उदाहरण हैं.
औद्योगिक प्रगति के फलस्वरूप सागर को प्रदूषित करने वाला एक अन्य
महत्वपूर्ण पदार्थ है लैड (सीमा). इसके यौगिक भी बड़ी मात्रा में सागर
में पहुंचते हैं. समझा जाता है कि हर वर्ष विभिन्न प्रक्रियाओं से हम
सागर में लगभग १,५०,००० टन सीसे के यौगिकों की बढ़ोतरी कर रहे हैं. इस
उत्तरी गोलार्द्ध के सागरों के सतह के पानी में ही पिछले ४५ वर्षों में,
जब से सीसे के `एन्टीनाक' यौगिकों का इस्तेमाल आरंभ हुआ है, सीसे की
मात्रा ०.०१.०.०२ म्यू. ग्राम से बढ़कर ०.०७ म्यू. ग्रम प्रति किलोग्राम
हो गई है. सीसे की इस बढ़ती हुई मात्रा का सागर के जीव-जन्तुओँ पर क्या
प्रभाव पड़े हैं उनका अभी हमें पूरी तरह ज्ञान नहीं है पर वे निश्चित रूप
से अच्छे नहीं हैं.
कीटनाशक भी: बढ़ती हुई जनसंख्या के लिए प्रत्येक देश अधिका-~धिक मात्रा
में खाद्यान्न उत्पन्न करने के हर संभव उपाय कर रहा है. इसके लिए वे बहुत
बड़ी मात्राओं में विभिन्न किस्म के रसायनों का उपयोग करके, फसलों को
नुकसान पहुंचाने वाले कोड़ों, जन्तुओं, जीवाणुओं आदि को नष्ट करते हैं.
इन रसायनों ने खाद्यानों के उत्पादन की बढ़ाने में महत्वपूर्ण योग तो
दिया है पर साथ ही दिया है प्रदूषण. कीटनाशक रसायनों से उत्पन्न यह
प्रदूषिण थल, वायु और नदियों तक ही सीमित नहीं है. वह सागर को भी
प्रभावित कर रहा है.
कीटनाशकों में कदाचित सबसे अधिक इस्तेमाल डी. डी. टी. का होता है. इसके
विघटन से बनता है डी. डी. ई. और निश्चित ही सबसे अधिक प्रदूषित इसी से
होता है. सागर के जन्तुओं के शरीर में इसकी काफी मात्रा पाई गई है. वैसे
अन्य कीटनाशक जैसे डिलिड्रिन, एल्ड्रिन, एल्ड्रिन, हेप्टाक्लोर
एपोक्साइड, बैंजीन हैक्साक्लोराइड भी प्रदूषित फैलाने में अपना-अपना योग
देते हैं. रसायनज्ञों के अनुसार ये स्थायी पदार्थ हैं और इनमें क्लोरीन
की काफी मात्रा होती है. इसलिए समुद्री जीव-~जन्तुओं को भारी हानि
पहुंचाने में भी ये पीछे नहीं रहते. अनेक क्षेत्रों, विशेष रूप से तट के
निकट के क्षेत्रों में, मछलियों तथा अन्य जन्तुओँ की संख्या में भारी कमी
आ जाने का कारण अनेक बार ये कीटनाशक ही होते हैं.
रेडियोधर्मी अवशेष: परमाणु बमों के परीक्षण अनेक बार सागर में किए जाते
हैं. इनसे पानी में रेडियोधर्मी पदार्थों की मात्रा अत्यधिक बढ़ जाती है.
उसमें स्ट्रांशियम-९० और सीजियम-१३७ जैसे नये रेडियोधर्मी समस्थानिक आ
जाते हैं. कार्बन-१४ और ट्रीटियम जैसे पदार्थों की मात्रा बढ़ जाती है.
ये पदार्थ समुद्री जीवों के शरीर में पहुंचकर संचित होते हैं. इनकी
सांद्रता पानी में मौजूद रेडियो-~धर्मी पदार्थों की सांद्रता से तुलना
में हजारों-लाखों गुना अधिक हो जाती है. निश्चिय ही यह जीवों के लिए
अत्यन्त घातक होती है.
रेडियोधर्मिता से वह जीव विशेष ही प्रभावित नहीं होता जिसके शरीर में
सांद्रता बढ़ी है; वरन् उसकी आने वाली पीढ़ियां भी प्रभावित हो सकती हैं
और जब रेडियोधर्मी पदार्थों से प्रदूषित जीवों को मनुष्य खाता है तब वे
पदार्थ उसके शरीर में पहुंच जाते हैं और उसे अनेक व्याधियों का शिकार बना
देते हैं.
सागर में रेडियोधर्मिता बढ़ने का एक कारण यह भी है कि अनेक बार
रेडियोधर्मी व्यर्थ पदार्थ बिना पूर्ण उपचार के ही सागर में डाल दिए जाते
हैं. इसलिए परमाणु रिएक्टरों और परमाणु बिजलीघरों के निकटवर्ती सागरों
में रेडियोधर्मिता अपेक्षाकृत काफी अधिक हो जाती है. जैसा कि ऊपर कहा गया
है कि थल, जल, वायु आदि को दूषित करने वाले पदार्थ जल्दी या देर में
अन्तत: सागर में पहुंच जाते हैं. इस क्रिया के अनुसार भी आज सागर जल में
ऐसे पदार्थ भी पाए जाने लगे हैं जो कारखानों द्वारा सागरों से हजारों
किलोमीटर दूर फेंके जाते हैं.
उपचार: रोग से अधिक भयंकर: वर्षा से वैज्ञानिक सागर पर बिखरे तेल को साफ
करने के प्रयोग कर रहे हैं. उन्होंने उसे समेटने, साफ करने या रासायनिक
रूप से ऐसे यौगिकों में परिवर्तित करने की विधियां सुझायी हैं जो समुद्री
जीव-जन्तुओं और अन्तत: मनुष्यों के लिए हानिकारी न हों. इसमें शायद सबसे
सरल है किसी चूषक से युक्ति से तेल की परत को चूस लेना. बन्दरगाहों और थल
के अन्दर घुसी खाड़ियों को तेल प्रदूषण से मुक्ति दिलाने के लिए यह विधि
काफी इस्तेमाल की जाती है. पर खुले समुद्रों के बड़े क्षेत्र में फैले
तेल को दूर करने के लिए इसका उपयोग नहीं किया जा सकता.
बिखरे हुए तेल की उस पर उपर्युक्त अवशोषक पदार्थ फैलाकर भी दूर किया जा
सकता है. इस काम के लिए पालीयूरिथेन फोम काफी उपयुक्त पाया गया है. तेल
की सतह पर यह फोम फैला दिया जाता है. यह तेल को अवशोषित कर लेता है. फिर
उस फोम को इकट्ठा करके फ फेंक दिया जाता है. पालीयूरिथेन फोम के स्थान पर
कुछ लोगों ने लकड़ी का बुरादा इस्तेमाल करने के भी सुझाव दिए हैं. तेल की
परत पर बारीक, अधिक घनत्व वाला चूर्ण फैलाकर उसे तली पर बैठाया जा सकता
है. स्टीयरेट से उपचारित चाक चूर्ण एक ऐसा ही पदार्थ है.
पर ये बहुत छोटे क्षेत्र में बिखरे तेल को ही ठिकाने लगा सकते हैं.
टैंकरों से बड़ी मात्रा से तेल छलक जाने पर अथवा टैंकर के
दुर्घटना-~ग्रस्त हो जाने से तेल ब़्अड़े क्षेत्र पर बिखर जाता है. उस समय
ऊपर बताई गई विधियां कारगर नहीं होतीं.
