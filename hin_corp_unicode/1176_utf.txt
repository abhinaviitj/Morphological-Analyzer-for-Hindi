<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><ळक्हन्पल्, शुप्रिय><खब् ठक् ठन्ग षहेग शुलि फर् फुन्जब्?><१९८७><शन्-छेन्ट्रल् णेत्स् आगेन्च्य् फ्व्ट्.ळ्ट्ड्.><णेत् ढेल्हि><२३-२५><२१२०><ळक्हन्पल्, श्-खब् ठक् ठन्ग षहेग शुलि फर्> 

जब किसी देश का शासक वर्ग देश की किसी ब़्अड़ी समस्या का जन्मदाता होता है
और जनता के व्यापक हितों की अनदेखी करके उस समस्या को हल करने की बजाए
उसे और भी उलझाता है या अपने तुच्छ स्वार्थों की सिद्धि के लिए उसे लटकाए
रखता है, तब उस समस्या को हल करने की जिम्मेदारी उस देश की जनता के कंधों
पर आ जाती है और प्रकृति के नियम के अनुसार दुनिया में ऐसी कोई समस्या नहीं
होती, जिसका समाधान न हो सके, बशर्ते कि आम जनता भी उसमें दिलचस्पी ले
और समस्या को गहराई से समझकर उसके हल को खोज निकाले. यही वजह है कि पंजाब
समस्या का जिक्र आते ही उसके प्रति भारतीय जनता की सोच का सवाल मुख्य रूप
से उभरकर सामने आ जाता है. भारतीय जनता की आर्थिक-सामाजिक गुलामी ने सोच
की गुलामी को भी पैदा किया है, जिसने समय-समय पर शासक वर्गों द्वारा भारतीय
जनता को गुमराह करने के लिए एक बहुत बड़ा आधार मुहैया किया है. वस्तुगत और
वैज्ञानिक सोच के अभाव के कारण ही लोग पंजाब समस्या के प्रति गलत धारणाएं
रखते हैं, जिन्हें दूर किये बिना जनता की पहलकदमी को खोलना और पंजाब
समस्या के हल की दिशा में बढ़ना असंभव है. जनता की रहनुमाई का दावा करने
वाला कोई भी व्यक्ति यदि पंजाब समस्या को वास्तव में हल करना चाहता है तो
उसे समस्या को समझने के लिए निश्चित रूप से पंजाब का खासकर पंजाब के गांवों
का दौरा करना पड़ेगा और वहां की परिस्थितियों की गहराई से जांच-पड़ताल करके
उसका विश्लेषण करना पड़ेगा. हालांकि बहुत-से ईमानदार लोगों ने ऐसा करने की
कोशिशें कीं, लेकिन इस कोशिश में जो सबसे बड़ी रिक्तता रही, वह थी पंजाब
समस्या को उसके ऐतिहासिक परिप्रेक्ष्य में देखने का अभाव.इसी उद्देश्य से
पिछले दिनों क्रांतिकारी स्मारक समिति, उत्तर प्रदेश के तत्त्वावधान में
जनता के विभिन्न तबकों के नेताओं, बुद्धिजीवियों, लेखकों और कलाकारों
का एक जत्था १३ अप्रैल को अमृतसर गया, जहां उसने जलियावाला बाग के शहीदों
को श्रद्धांजलि अर्पित की और सिखों की विभिन्न संस्थाओं के प्रतिनिधियों
तथा बुद्धिजीवियों से पंजाब समस्या के सभी पहलुओं पर बातचीत की. जत्थे
का नेतृत्व समिति के प्रादेशिक अध्यक्ष अंजनी कुमार पांडेय ने किया. इस
जत्थे में प्रमुख रूप से छात्र-युवा नेता सी.  बी.  सिंह व भगवती सिंह,
साहित्यकार मुद्राराक्षस, संस्कृतिकर्मी व पत्रकार सुप्रिय लखनपाल, विधायक
शारदा नंद अंचल, हिंद-चीन मैत्री संघ के अवतार सिंह बहार, पुलिस कर्मचारी
नेता राम अशीष राय तथा सामाजिक कार्यकर्ता रवीन्द्र पांडेय आदि शामिल थे.
जत्थे के प्रतिनिधियों ने अकाल तख्त के मुख्य ग्रंथी ज्ञानी दर्शन सिंह रागी,
संयुक्त अकाली दल के नेताओं, प्रसिद्ध नाटककार गुरशरण सिंह और खालसा कालेज
के प्रधानाचार्य श्री शेरगिल सहित सैंकड़ों लोगों से बातचीत की. जत्थे के
चार दिन के प्रवास की व्यवस्था जन-कल्याण परिषद के नेता रामनिवास तिवारी
ने की.अपनी बहादुरी और देशभक्ति के लिए प्रसिद्ध तथा खुशहाली और संपन्नता
के प्रतीक पंजाब के सीने पर आज जो जख्म हैं, उनमें से बुरी तरह मवाद बह
रहा है. आखिर क्यों? क्या था पंजाब का असली दर्द? इस दर्द की दवा के लिए
क्यों लगाया था अकालियों ने मोर्चा? पंजाब समस्या के संदर्भ में इस जत्थे
की जो समझदारी बनी, वह संक्षेप में इस तरह है.पंजाब में `हरित क्रांति'
के नाम पर कृषि के क्षेत्र में जो विकास हुआ वह बुनियादी न होकर सतही था,
जिसका कालान्तर में अवरुद्ध होना स्वाभाविक था. इन प्रयासों का नतीजा यह
निकला कि कृषि की पैदावार की अपेक्षा उसके लागत मूल्य कई गुना बढ़ गए.
पंजाब का जोतदार तबाह होने लगा. यहीं से शुरू हुआ भारत के बड़े पूंजीपतियों
और पंजाब के आधुनिक जोतदारों के बीच टकराव. जोतदार चाहते थे कि पैदावार
के मूल्य उसके लागत मूल्य के आधार पर तय किए जाएं और कृषि के साधनों का
मूल्य घटाया जाये. उल्लेखनीय है कि कृषि-उपकरणों जैसे ट्रैक्टर, ट्यूबवेल,
खाद, बिजली आदि देश के बड़े पूंजीपति घराने बनाते हैं, जिनका प्रतिनिधित्व
कांग्रेस (आई) करती है, जबकि पंजाब के आधुनिक जोतदारों का प्रतिनिधित्व
करता है शिरोमणि अकालीदल. अपने अस्तित्व को बचाए रखने के लिए इन जोतदारों
द्वारा पंजाब में सत्ता हासिल करना जरूरी था, जिसके लिए अकाली दल ने आनंदपुर
साहिब प्रस्ताव के आधार पर मोर्चा लगाया. हालांकि आनंदपुर साहिब प्रस्ताव
की प्रमुख मांगें इन जोतदारों के हितों से जुड़ी हुई थीं, फिर भी व्यापक
जन-समर्थन जुटाने के उद्देश्य से प्रस्ताव में ऐसी मांगों को भी शामिल किया
गया, जो पंजाब की व्यापक जनता की इच्छाओं और आकांक्षाओं को अभिव्यक्त करती
थीं. ऐतिहासिक कारणों से सिख समुदाय की राजनीतिक आकांक्षाएं हमेशा धार्मिक
स्वरों में ही अभिव्यक्त होती रही हैं. हलांकि प्रस्ताव की धार्मिक मांगें
भी धर्मनिरपेक्षता के दायरे के भीतर ही आती थीं और एक धर्मनिरपेक्ष राष्ट्र
में अपनी धार्मिक व सांस्कृतिक पहचान को कायम रखना जनता का जनतांत्रिक
अधिकार होता है. कांग्रेस (आई) जो बड़े पूंजीपतियों के सबसे अधिक भरोसेमंद
प्रतिनिधि के रूप में उभरकर सामने आ चुकी थी, गैर हिन्दी भाषी क्षेत्रों
में अपना जनाधार तेजी से खोती जा रही थी और अब उसे पंजाब भी अपने हाथों से
निकलता दिखाई देने लगा था. ऐसी स्थिति में कांग्रेस (आई) को जिंदा रखने के
लिए शासक वर्गों द्वारा उग्र हिंदूवाद के डायलिसिस का सहारा लेना जरूरी हो
गया.अकाली आन्दोलन को कुचलने के लिए सरकारी प्रचार-माध्यमों द्वारा मोर्चे
को बदनाम करने की नीति अपनायी गयी. तीन चीजों को मुख्य रूप से इस कुप्रचार
का आधार बनाया गया. पहला, विदेशी शक्तियों का हाथ, दूसरा, खालिस्तान की मांग
और तीसरा हिंदू-विरोध. इसके साथ ही राष्ट्रीय एकता और अखंडता के खतरे का
नारा उछाला गया और जनता की देश प्रेम की भावना को अपने पक्ष में भुनाने की
नापाक कोशिशें की गयीं. आनंदपुर साहिब प्रस्ताव जैसे न्यायपूर्ण प्रस्ताव
को पृथकतावादी बताया गया और पंजाब में ही नहीं बल्कि समूचे देश में सिख
समुदाय के खिलाफ हिंदुओं को खड़ा करने के घृणित साम्प्रदायिक हथकंडे अपनाए
गए. यह थी पंजाब समस्या और उसके प्रति सरकार का रुख. हालांकि बातचीत के जरिए
समस्या का राजनीतिक समाधान संभव था, पर अगर ऐसा होता तो शायद कांग्रेस आज
सत्ता में न होती. इसके बाद सैनिक कार्रवाइयों, इंदिरा गांधी की हत्या और
समूचे देश में सिख-विरोधी दंगों ने समस्या को और भी उलझा दिया, जिसे हजारों
बेगुनाहों का खून और राजीव-लोंगोवाल समझौता भी न सुलझा सका. प्रभावशाली
लोगों द्वारा शांति और सभावना के लिए की गयी पंजाब की अनगिनत यात्राएं
भी पंजाब समस्या की गांठ न खोल सकीं.पंजाब के वामपंथी रुझान वाले संगठनों
व व्यक्तियों से देश की जनता को जो उम्मीदें थीं; वे भी इधर काफी क्षीण
हो चली हैं क्योंकि इन शक्तियों ने धार्मिक उन्माद और सरकारी आतंकवाद का
जमकर विरोध तो किया, सरकारी प्रचारतंत्र के विरुद्ध जोरदार मुहिम चलाते हुए
पंजाब समस्या के वास्तविक पहलुओं को जनता के बीच बखूबी ले गये, लेकिन वे
ठोस नीति के मामले में सक्रिय हस्तक्षेप नहीं कर सके. और अब तो इनमें से
बहुतेरी शक्तियों ने जाने-अनजाने केन्द्र सरकार के हाथों में खेलना शुरू कर
दिया है और कांग्रेसी सरकार की निरंकुशता का विरोध अब उनके कार्यक्रम में
दूसरे स्थान पर चला गया है, जबकि "आतंकवाद" से निपटने का कार्यक्रम उनकी
नीति का अभिन्न अंग बन चुका है. इधर सरकारी आतंकवाद को "सिख आतंकवाद" के
रूप में पेश करने का चमत्कार भारतीय प्रेस ने बखूबी किया है. लेकिन हकीकत
यह है कि इस समय पंजाब के गांव सी.  आर.  पी.  एफ.  के हत्यारे दस्तों के
चारागाह बने हुए हैं. बिना मुकदमा चलाए हजारों सिख नौजवानों को संगरूर,
नाभा और पटियाला की जेलों में नज़रबंद कर दिया गया है. सैंकड़ों नौजवान
फ़र्ज़ी मुठभेड़ों के शिकार हो चुके हैं और दर्जनों लोग लापता हैं.आज
पंजाब के माहौल पर मुख्य रूप से दो धड़े हावी हैं और अपना प्रभाव कायम किए
हुए हैं. पहला-सरकारी आतंकवाद और दूसरे-उसका मुकाबला करते हुए सिख नौजवान
जिन्हें सरकार "आतंकवादी" और पंजाब समस्या की जड़ बताती है.प्रभावशाली लोगों
की सभावना यात्राओं से पंजाबी जनता ऊब चुकी है. वह समस्या का ठोस समाधान
चाहती है जिसके लिए केन्द्र सरकार को अपनी हठवादिता छोड़कर काफी कुछ करना
पड़ेगा. पंजाब की जनता तो शांति और सभाव की प्यासी है ही और अपने तई वह
आपस में पूरी सभावना के साथ रह रही है. इस तरह के उपदेश की जरूरत वास्तव
में केन्द्र सरकार को है. शांति और सभावना यात्राओं का रुख वास्तव में
दिल्ली दरबार की तरफ होना चाहिए. समस्या का अंतिम समाधान उसी को करना है.
संयुक्त अकाली दल ने संयुक्त सचिव हरदीप सिंह डिबडिबा का कहना है कि जब शांति
और सभाव कायम करने के उद्देश्य से कोई व्यक्ति स्वर्ण मंदिर में आता है
तो इसका मतलब यह होता है कि वह सिखों को कातिल समझता है और स्वर्ण मंदिर को
"कत्लगाह." हरदीप सिंह की डायरी में कुछ सवाल हैं, जिनका जवाब वे न सिर्फ
केन्द्र सरकार और सभावना यात्राएं करने वाले प्रबुद्ध नागरिकों से चाहते
हैं बल्कि वे समूचे देश की जनता से इन सवालों का सही-सही जवाब चाहते हैं.
इन सवालों को उन्होंने विशेष रूप से सुनील दत्त के लिए नोट किया था. सवाल इस
प्रकार हैं-१.  आप किस मिशन के लिए आए हैं? २.  शांति का उपदेश सिर्फ हमारे
लिए ही क्यों?३.  इससे पूर्व के मिशनों का क्या हुआ?४.  यदि केन्द्र सरकार
ने आपकी बात न मानी, तो आप क्या करेंगे?५.  सिख-विरोधी दंगों के दौरान
आपकी क्या भूमिका रही?६.  हिन्दू-सिख तनाव के मूल कारण?७.  मातृभाषा को
आप किस आधार पर मानते हैं?८.  दंगों के लिए जिम्मेदार लोग आपकी सरकार में
ऊंचे पदों पर कैसे विराजमान हैं?९.  बिना मुकदमा चलाए जोधपुर के नज़रबंदों
के बारे में आपको क्या कहना है?१०.  देशभक्ति का वास्तविक अर्थ क्या है?११.
जोधपुर के बंदियों के बारे में एमनेस्टी इंटरनेशनल की रिपोर्ट आने के बाद
आपने अपनी सरकार को क्या सलाह दी?१२.  धर्मनिरपेक्षता का राग अलापने वालों
ने अमेठी में मेनका को गद्दारों की बेटी कैसे बताया?१३.  पंजाब के बाहर सिखों
की सुरक्षा की गारंटी के लिए आपकी सरकार क्या कर रही है?१४.  जब लालडेंगा
और सुभाष घीशिंग से बातचीत हो सकती है, तो हमसे क्यों नहीं?१५.  जब हमें
देश का अटूट अंग समझा जाता है, तो फिर हमसे वफादारी की कसमें खाने की मांग
क्यों की जाती है?१६.  सुप्रीम कोर्ट दरवाजे हमारे लिए बंद क्यों हैं, जबकि
पानी के मसले पर सुप्रीम कोर्ट का फैसला मानने के लिए हम हरदम तैयार थे?१६.
अपने ही देश की निर्दोष जनता की हत्याएं करने वालों को पुरस्कृत करने का क्या
मतलब है?दरअसल पंजाब के मोना पंजाबी जिन्हें हिन्दू कहा जाता है, आर्य समाज
और राष्ट्रीय स्वयंसेवक संघ जैसे कट्टरपंथी और हिन्दूवादी तथा साम्प्रदायिक
संगठनों के प्रभाव में हैं और उनके द्वारा गुमराह किए गये हैं, जिसे सरकारी
प्रचार माध्यमों ने भी खूब हवा दी है. भारतीय जनता पार्टी ने पंजाब की इस
स्थिति से फायदा उठाते हुए उसकी आग में अपनी राजनीतिक रोटियां सेंकी हैं.
इसकी पुष्टि स्वयं उत्तर प्रदेश और बिहार से यहां आए हुए लोगों ने की है जो
जन कल्याण परिषद नाम के संगठन के तहत संगठितहै. इनका एक प्रतिनिधिमंडल भी
स्मारक समिति के जत्थे में शामिल लोगों से मिला था. परिषद के एक प्रवक्ता
के अनुसार पंजाब के हिन्दू-सिख तनाव के लिए मुख्य रूप से मोना पंजाबियों
की संकीर्ण मनोवृत्ति ही जिम्मेदार है. ये लोग अपने आपको पंजाबी जुबान में
हिन्दू बताते हैं और पंजाबीपन के अस्तित्व को ही नकार बैठते हैं. दरअसल मोना
पंजाबियों का यह तबका शुरू से ही काफी संपन्न रहा है और इसका मुख्य पेशा
व्यापार रहा है. बिहार व उत्तर प्रदेश से आये हिन्दुओं और अब सिख समुदाय की
अपेक्षा वह उत्पीड़न का कम शिकार हुआ है. यह आरामतलब तबका सरकारी नीतियों
का हमेशा समर्थक रहा है और पंजाब से सुरक्षा बलों को हटाये जाने की मांग
का विरोध करता है जबकि बिहार व उत्तर प्रदेश से आये हिन्दू इस मामले में
सिखों की भावनाओं का ही समर्थन करते हैं.जिस समय क्रांतिकारी स्मारक समिति
का चार सदस्यीय प्रतिनिधिमंडल हरमन्दिर साहिब में ज्ञानी दर्शन सिंह से
मिलने गया तो वहां उपस्थित सिखों के भारी समूह ने उन्हें घेर लिया और फिर
शुरू हो गया शिकवा-शिकायतों का भावनात्मक सिलसिला उनके मन पूरी तरह से
भरे हुए थे. अपने मन की भावनाओं को उडेल देने को आतुर इन दर्शनार्थियों
ने सरकारी प्रचार-माध्यमों द्वारा फैलाये जा रहे ज़हर की धज्जियां उड़ाते
हुए प्रतिनिधिमंडल को पंजाब की वास्तविक परिस्थितियों से अवगत कराया. उनके
उखड़े हुए चेहरों पर इस बात की आशा जरूर झलक रही थी कि यह प्रतिनिधिमंडल
लौटकर अपने प्रदेश की जनता को गुमराह होने से रोकेगा और उनकी सभावनाओं
से उन्हें अवगत करायेगा, लेकिन उनके दिमाग में यह बात घर कर चुकी है कि
दिल्ली की सरकार ने न आज तक किसी की सुनी है, न सुनेगी. उनके बातचीत के
तेवर देखकर लगता है कि वे कई रात और कई दिन तक बातचीत करने के मूड में
है. समझने-समझाने की लालसा और जिज्ञासा ने उन्हें प्रतिनिधिमंडल के चारों
तरफ मजबूती से बांध दिया था.
