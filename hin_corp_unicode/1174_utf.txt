<ठ्रन्स्लटेड् ंअटेरिअल्><ळिटेरटुरे><फड्मरजु, फ्हल्गुम्मि><खलि ंइट्टि><१९८५><णटिओनल् भोओक् ठ्रुस्ट्><णेत् ढेल्हि><४८-५३><२२००><फड्मरजु,प्.-खलि ंइट्टि-ळ्ट्-औ> 

इंसपेक्टर चला गया. रामय्या से उस घर में अब तक किसी भी अधिकारी ने इस तरह
बात न की थी. उसकी बात पर अभी तक किसी को शक भी न हुआ था. पर इस विषय में
वह स्वयं नहीं जानता था कि सच क्या था और क्या बताया जाना चाहिए था. उसके
मन में, केवल अधिकारियों पर क्रोध सुब्बय्या के नौकर चाकरों पर गुस्सा ही
बाकी रह गया था. वह समझ न पा रहा था कि मंदिर में झगड़ा शुरू ही कैसे हुआ
था. पर इसका संदेह अवश्य था कि धर्मराजू ने उन कुलियों को भड़का दिया
होगा, जिन्हें सुब्बय्या ने काम से निकाल दिया था. उसे कहीं यह भी संदेह
था कि उसके लड़के और रंगा पर भी इसकी कुछ जिम्मेदारी थी. पर जब लोगों ने
"रामय्या की जय" का नारा लगाया तो सुब्बय्या को विश्वास हो गया कि यह सब
रामय्या ही करवा रहा है. चिल्लाना उसे बिल्कुल पसंद न था. पर उस शोर में
उसका चिल्लाना पूरी तरह न सुनाई दिया था."रामय्या का बूता देखकर.  .  .
" सुब्बय्या का यह चिल्लाना सुनाई दिया था. इस तरह चिल्लाने से पहले वह
मुझे तो पूंछ लेता, तो लोगों में इस तरह क्यों बदनामी होती? क्या वह मेरी
बात न जानता था.धर्मराजू मंगी को भूल गया. उसकी अक्ल चाकू सी थी. जितना
बड़ा कदू मिले उतनी ही खुशी होती है चाकू को. उस गाँव में अपनी चतुरता
दिखाने के लिए इससे अच्छा मौका पहले कभी न मिला था.किन्तु उसके मन में कोई
स्पष्ट उद्देश्य इस तरह का न था कि गांव में जान-बूझ कर गड़बड़ी पैदा की
जाय, और दो परिवारों में होने वाले विवाह के सम्बन्ध को तोड़ा जाय, वह भी
चाहता था कि राजू और लक्ष्मी का विवाह हो और वह होकर भी रहेगा पर उस विवाह
का बिना किसी रोक रुपकावट के हो जाना उसे गंवारा न था. उसके उद्देश्य और
व्यवहार में एक प्रकार का विरोध था. पर यह शायद वह स्वयं ही न जानता था.
कहीं अन्दर जमा हुआ कड़वापन उसकी बातों में यों अनायास फूट पड़ता था.वह
सोद्देश्य ही सुब्बय्या के घर आ गया था. वह वास्तव में यही कहने के लिए
आया था कि अगर यह मामला बढ़ता गया तो दो तरुणों का जीवन नष्ट हो जायेगा
और जो कुछ हो हा गया था, उसको भूल जाने में ही गांव का कल्याण था. पर
जब वह दिखाई दिया तो राजू ने कहा, "मुन्शी, हम बाकी खेती भी ट्रैक्टर से
करवायेंगे, सब मजदूरों को कह दो कि वे अपने काम धन्धे का इन्त-जाम खुद कहीं
कर लें. देखें बाकी मजदूर अपना काम धन्धा खुद देखते हैं, या रामय्या मामा
उनको बिठाकर खिलाते हैं, जाओं मालूम करो."धर्मराजू का यह कहना तो दूर कि
रामय्या का इस बात से कोई संबंध नहीं, उसके मुख से निकला, तो कहा "यह नहीं
भाई राजू, अगर उनको यों ही काम से निकाल दिया जाये तो क्या उनका पेट नहीं
जलेगा?""तभी तो मामा ने उनके पेट की आग बुझाने के लिए उन्हें ताड़ी पिलवाई
है." राजू ने कहा."आखिर इस सब की जड़ उस पद्दालु और रंगा का एक दूसरे पर
हाथ उठाना ही तो है." धर्मराजू ने कहा."उसने जो किया सो किया है, अगर मैं
होता तो उसी समय उसे माता पर बलि चढ़वा देता. उसकी इतनी हिम्मत कि मेरा
टोकरा ही नीचे फिकवा दिया!" राजू ने गुस्से में कहा.धर्मराजू रामय्या के घर
गया."भाई, राजू और पुन्नय्या जब मिलकर हमें बुरा भला कह रहे थे, तो मैं सुन
न सका. कह रहे हैं कि तुमने ही रंगा को मंदिर की छत पर चढ़वाकर उनका टोकरा
नीचे फिकवा दिया था. कह रहे हैं कि जिनको उन्होंने काम से निकाल दिया था,
उन्हें तुमने ताड़ी पिलवाकर भड़काया है. खैर, वे तो बच्चे हैं, जोश में
कुछ कह बैठे. यह सोच कि सुब्बय्या बड़ा है, मैंने उससे भी कह कर देखा,
तुम दोनों में सम्बन्ध होने जा रहा है. इस तरह एक दूसरे से झगड़ना दोनों
के लिये ही अच्छा नहीं है, एक बार हमारे भाई के पास आकर बात कर लो, पर उसने
मेरी बात सुनी ही नहीं. जो लड़कों ने कहा था वही वह भी दोहराता रहा. ऊपर
से यह भी कहा, क्या जब तक रामय्या के पैर नहीं पड़ूँगा, मेरा गुजारा नहीं
होगा? जा जा, बड़ा समझाने आया है.""तो क्या वह चाहता है कि पिता जी उसके पैर
पड़ें?" वेंकन्ना ने कहा. "यह बात नहीं बेंकन्ना, हम अपने घर की लड़की उस
घर में दे रहे हैं न.""इसलिये क्या तुम कह रहे हो, कि चाचा अपने को नीचा
करें! अरे, हमारी बहन को इससे अच्छा संबंध क्या नहीं मिलेगा, ऐसी कोई बात
नहीं है." रंगा ने कहा."चुप भी रहो," रामय्या ने कहा.परन्तु अपनी लड़की
की शादी के लिए वह अपना आत्म-गौरव नहीं गंवाना चाहता था. जब से मेला हुआ
था उसके मन में यह बात उठ तो रही थी, पर किसी ने इसे साफ-साफ उठाया नहीं
था. रंगा ने यह बात उठायी थी, इस-लिए कहीं उसे इस बात पर संतोष भी था.किवाड़
के पीछे खड़े होकर लक्ष्मी यह सब सुन रही थी. उसके होंठ हिले. आँखों में
तरी आ गयी. वह चुपचाप दुमंजले पर, अपने कमरे की ओर दौड़ी. कमरे में जाकर
उसने अंदर से कमरा बंद कर लिया. छज्जे में जा बैठी. चमेली के फूल उसके कानों
के पास लगे. रात की ओस अभी उन पर से न गयी थी. लक्ष्मी भी बर्फ-सी हो गयी थी.
सूरालू ने ऊपर दौड़-दौड़ कर जाती अपनी लड़की को देखा. दया, दुख, सब गले में
उबल से रहे थे. उसने बाहर चबूतरे के पास आकर कहा, "तुम अपनी जिद से, झगड़ों
से क्या छोटी लड़की का गला काटोगे?""जा अंदर जा, बड़ी अकलमंद आयी है समझाने."
रामय्या ने उसे डपटा. उसने कह तो दिया था, पर उसके मन में भी उतना ही दुख
था जितना कि उसकी पत्नी के मन में था. पर सुब्बय्या के आमने-सामने कैसे बात
की जाये? धर्मराजू इस लायक न था कि उसे दूत बनाया जा सके. बात और उलझानी हो
तो उससे बढ़कर कोई न था. सिर पर पगड़ी बांधकर रामय्या निकल पड़ा. धर्मराजू
ने जब उसके साथ जाने की कोशिश की, तो उसने उसे रोका. माता के मंदिर में,
आंगन में रामय्या बैठा था. पुजारी से, उसने सुब्बय्या को खबर भिजवायी.
सुब्बय्या आया. उन दोनों ने एक-दूसरे को देखा. दोनों नहीं समझ पा रहे थे कि
बात शुरू कौन करे, और कैसे करे. इस हालत में, पुजारी ने उन दोनों से कहा,
"आप दोनों इस गांव के बड़े किसान हैं. कौन ठीक है और कौन गलत, यह तो मां
ही जानती है. अगर मन में गुस्सा हो, तो दूसरा हमेशा गलत ही दिखायी देता
है. आप सब भूल जाइये और मां का मेला फिर लगवाइये और जिस शादी के बारे में
आप सोच रहे हैं, उसे भी जल्दी से करवाइये. मां आपका भला करेगी.""इसीलिए
तो बुलाया है." रामय्या ने कहा."मैं भी तो तुम्हारे खबर भिजवाते ही चला
आया हूँ. जिद तो नहीं की थी, सुब्बय्या ने कहा.पुजारी यह सुनकर सन्तुष्ट
हुआ. कुछ देर तक दोनों बोले नहीं, आखिर सुब्बय्या ने कहा, "विवाह का
मुहूर्त निकलवाओ.""बहुत अच्छा." रामय्या ने कहा.दोनों को ऐसा लगा जैसे
ब़्अड़ा बोझ उतर गया हो. दोनों एक-दूसरे को गले लगाने के लिए खड़े हुए. पर
तभी पदालु आया, उसके माथे पर से खून बह रहा था."वेंकटेश और दस पन्द्रह
आदमी हमारा धान का ढेर खलिहान से चुरा कर ले जा रहे थे. हमने उन्हें रोका,
तो मारपीट हो गयी," उसने कहा."अरे, दिन दहाड़े धान चुराने आये थे? उनकी
इतनी हिम्मत?" सुब्बय्या ने कहा.बेंकन्ना और रंगा जी अपनी खेत की मुंडेर पर
खड़े हो, हंसते हुए यह सब देखते रहे थे," पद्दालु ने कहा."तो क्या यह उन
दोनों ने करवाया है?" रामय्या जोर से गरजा."नहीं करवाया था, तो कम से कम
यह तो कहना था कि ऐसा मत करो. अगर हमारे लोग तुम्हारा धान चुरा ले जायें,
तो क्या तुम हाथ पर हाथ रख कर बैठे रहोगे?" सुब्बय्या ने पूछा."तुमने उनका
काम छीन लिया, इसलिए वे चोरी करने को उतारू हो गये." रामय्या ने कहा."यानि
इस गुंडा गरदी के पीछे तुम्हारा भी हाथ है?" सुब्बय्या ने कहा.रामय्या झट
उठकर चला गया. पुजारी मौन हो मूर्ति की ओर देखने लगा."वेंकटेश तो मिला
नहीं, हमने पेंटय्या को पकड़ कर पुलिस के हवाले कर दिया है." पद्दालु ने
कहा.सुब्बय्या पद्दालु के साथ खेत की ओर चला.इंसपेक्टर के साथ पुलिस उस
जगह तैनात थी, जहाँ चोरी हुई थी और तहकीकात चल रही थी. पेंटय्या कह रहा था
कि उसने कुछ नहीं किया था, वह कुछ नहीं जानता. वह मुंडेर से जा रहा था,
कि इन्होंने यों ही पकड़ लिया और उसे मारा-पीटा. यह सुन राजू को गुस्सा
आया उसने उसके गाल पर एक चपत जमायी."आपको इसे मारने का हक नहीं है, यह
हमारी हिरासत में है." इंसपेक्टर ने कहा."इसे पीटा नहीं गया तो यह सच नहीं
बोलेगा," राजू ने कहा."मगर यह कानून के खिलाफ है.""कानून? अब कानून बघार
रहे हो. तब कहां चला गया था तुम्हारा कानून जब ये हमारा धान उठा ले जा रहे
थे?" सुब्बय्या ने कहा."आप कंपलेंट लिख कर दीजिये और हम केस चलायेंगे."
इंस्पेक्टर ने कहा."आप केस चलायेंगे और हम शहर के चक्कर काटते, अदालतों
की धूल छानेंगे. तब हमारे घरों की रखवाली कौन करेगा? हम केस वेस कुछ नहीं
करेंगे, आप ही चलाइये." यह कहकर सुब्बय्या चला गया.राजू ताल के किनारे जा
खड़ा हुआ. दूर, कुछ ऊंचाई पर इमली का पेड़ था. लक्ष्मी,उसी पेड़ के तने के
सहारे खड़ी हुआ करती थी. जब कभी खेत आती, तो सरकंडों के बीच में से रानी की
तरह चलती आती. पिछले दिनों उसने आना ही बंद कर दिया था. अब भी जब कभी सरकंडे
हिलते तो वह सोचा करता कि वही चली आ रही है. वह इमली की टहनी से, सरकंडों
के फूलों को तोड़ती आती थी. राजू खजूर के पत्तों से, सरकंडों के फूल तोड़ता
चला. दक्षिण वाले खेत में, आम के बगीचे में, अपना नया घर देखे उसे काफी
दिन हो गए थे. उसके पैर उसे धीमे-धीमें वहां ले गये. बाग के पश्चिम में एक
ऊँची मिट्टी की दीवार थी. उसके परली तरफ, केतकी के झाड़ों के बाद रामय्या का
नारंगी का बाग था. नाम तो नारंगी का बाग था, पर उसमें थे अधिक आम के पेड़.
ताल से अपने नये घर आने के लिए रास्ता रामय्या के बाग में से था. दीवार में
कहीं-कहीं रास्ते थे. पर अब वह घूम कर ही आया था, वह रामय्या के बाग में
पैर न रखना चाहता था.अपने बाग में कदम रखते ही, उसने देखा कि दीवार में
बने रास्तों को कांटों की झाड़ें ठूँस कर बन्द कर दिया गया है. उसे यह देख
उसका माथा ठनका. दोनों परिवारों के बीच अब कांटों की झाड़ियों की दीवार आ
गयी थी. गाँव में ही दीवारें उठ आयी थीं. गांव दो भागों में बंट सा गया था.
उसने लम्बी सांस छोड़ी. वह अपने नये घर के पास आ गया.उस दिन, रात की चांदनी
में वह लक्ष्मी को वहाँ लाया था. यह दृश्य अब भी उसकी आंखों में समाया हुआ
था. तब दीवारें ठीक तरह न उठी थीं, अब घर करीब-करीब पूरा हो गया था. सोचा
गया था कि माता के मेले के बाद, गृह-प्रवेश किया जायेगा. जब मेला ही नहीं
लगा तो शादी कैसी और गृह-प्रवेश कैसे होगा?घर में सफेदी करनी ही बाकी थी.
दक्षिण में आंगन के पंप भी डलवा दिया गया था. उसे ऐसा लग रहा था जैसे वह
लक्ष्मी को बता रहा हो कि क्या-क्या काम बाकी रह गया है. जब वह हाथ पकड़कर
उसे आंगन में ले जा रहा था, तो लक्ष्मी न अपना हाथ खींच सकी, न हाथ में हाथ
रख ही सकी. अजीब शर्म थी उसकी. मीठी-मीठी शरम.जब राजू दक्षिण के आंगन में
जाने के लिए मुड़ा, तो उसे अपनी ही आंखों पर विश्वास न हुआ. लक्ष्मी चीकू
के पेड़ के सहारे खड़ी हो, घर की ओर लगातार देख रही थी. उसे लगा कि कहीं
यह सपना तो नहीं. जब लक्ष्मी ने उसे देख भागने की कोशिश की, तब उसे भान हुआ
कि वह सपना न था.
