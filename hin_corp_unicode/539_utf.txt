<ळिटेरटुरे><ऐस्सय्स्><षइ खुबेर् णट्ह्><झिर्न्  आउर् फप्हर णडि><१९८३><इस्तविड्यलय् फुब् (खिरट् णडि ंएन्)><अरनसि><४४-४८><१९६०><षइ ख्., फप्हर णडि, ऐस्>

+ जीवात्मा जीर्ण वस्त्र को तट पर डाल देती है; सारे कर्मो का साक्षी अविचल
अश्वत्थ श्लोक बोलता है और जीवात्मा उस `ऊर्ध्वमूलम् अव:शाखं' साक्षी अश्वत्थ से
ही नया प्रारब्ध और नया परिधान ग्रहण कर पुन: जन्मांतर की क्षुरधार नदी में
प्रवेश कर जाती है अगले घाट, अगले तीर्थ, अगली तटभूमि पर किसी खूँटे से अपने को
पशु की भाँति बाँधकर कुछ काल तक उसके चारों तेली के बैल की तरह चक्रीय विहार करती
है, एक नितांत ही बँधी हुई क्षुद्र परिधि के भीतर; और तब एक दिन ऐसा भी आता है,
जब जीवात्मा बंधन-रज्जु और जीर्ण वस्त्र का परित्याग कर इस खुँटे से तुड़ाकर भाग
जाती है जन्मांतर-प्रवांह पर मुक्तबाहु-~संतरण करती हुई.
नदी जन्मांतर की क्षुरधार नदी है. उसके इस तट पर लौकिक जगत् है; बँधे हुए पक्के
या कच्चे घाट बने हुए हैं, जहाँ जीवन का `तीर्थ जुड़ता है, मेला लगता है और जहाँ
कर्मो के साक्षी यक्ष-पुरुष महीरुह-रूप धारण करके खड़े हैं. परन्तु नदी के उस पार
अलौकिक की आलोकमयी भूमि है, जहाँ पर जाकर आवागमन नहीं होता, भव-बंवन का कंठ-कुठार
अपने आप भू-पतित हो जाता है, और जीवात्मा अनिर्वाच्य विश्राम का शांत-विन्दु लब्ध
कर जाती है.
जीवात्मा बाहु-संतरण करके उस पार जाना चाहती है. परन्तु कर्मफल का कंठ-कुठार जो
उसके गले से लटक रहा है, उसे उधर जाने नहीं देता और नदी का बाँका प्रवाह पुन:उसे
इसी पार किसी नये घाट पर ला पटकता है. वह भ्रांतिवश उसी घाट के किसी खुँटे से
अपने को बाँध लेती है और सोचती है कि नदी ही बाँध दी गयी है. पर नदी तो मुक्त है,
सहस्रफण है और वह फुफकारती हुई आगे बढ़ जाती है; और जीवात्मा पंचायतन परिधान धारण
करके कर्मरत हो जाती है उसी खूँटे के चारों ओर.
महीरूह-रूपधारी तट का साक्षी पुरुष बार-बार अपने पत्तों की साँसों के माध्यम से
श्लोक बोलता है, चेतावनी देता है-`वासांसि जीर्णानि यथा विहाय....'परन्तु
जीवात्मा अपने परिघूर्णन की क्रीड़ा में इतना मौज पाती है कि सुनती नहीं है. तो
भी पत्ते श्लोक बोलते रहते हैं और नदी की लहरें फन काढ़कर फुफकार भरती हुई इसी
श्लोक की आवृत्ति करती हैं. जीवात्मा के लिए वह खूँटा इतना मोहक हो उठता है, वह
क्रीड़ा इतनी सुखद लगती है कि वह श्लोक को सुनकर भी सुन नहीं पाती. परन्तु एक दिन
बंधन-रज्जु अपने आप टूट जाता है; जीर्ण वस्त्र अपने आप खिसककर गिर पडता है और
जीवात्मा पुन: नदी में कूद जाती है गले से लटकते हुए कंठ-कुठार के साथ. और फिर
वही लीला.
मैं जानता हूँ, पिताजी अपने जीवन के अन्तिम दशक में साक्षी-महीरुह की चेतावनी सुन
रहे थे, नदी के उद्गान का मर्म समझ रहे थे; परन्तु बंधन-रज्जु की गाँठ पर परिवार,
समाज और शासन की तमोगुणी व्यवस्थाएँ निरन्तर पानी ढालकर उसे दृढ़ करती रहीं और वे
`पाश' को तोड़कर `पशु' से `पशुपति'-भाव को लब्ध नहीं कर सके.
अंतिम काल में उनके अन्दर एक वैराग्य-तृषा अवश्य थी. काशी, वृंदावन और हरद्वार से
उन्होंने इस विषय पर पत्र-व्यवहार प्रारम्भ कर दिया था. परन्तु समय नहीं रहा,
मृत्यु जीवन के पतीपत्र पर अपना हस्ताक्षर कर चुकी थी. अनेक दमित इच्छाओं की तरह
यह वैराग्य-तृषा भी एक दमित वासना बनकर उनके अगले भव-जीवन के कंठ-कुठार का एक अंग
बन गयी. इस समय वे पितृलोक की `स्वधा' से संयुक्त हो गये हैं, मरणोत्तर जीवन का
स्वाद ले रहे हैं.
धरती पर तो छह-छह स्वाद हैं, परन्तु पितृलोक का स्वाद फीका-सादा-~अलोना है, अतिक्त
है, अनम्ल है. धरती पर तिक्तता है, तीक्ष्ण अम्लता है, तो साथ ही अपूर्व लावण्य
भी है. परन्तु पितृलोक उदास और फीका है. वहाँ के स्वाद अपने अपकर्म, निष्कर्म और
सत्कर्म के अनुसार कटु, कषाय और मधुर हैं. वह सिर्फ तीन रसों का लोक है. हमारी
धरती ही को पड्रस होने का सौभाग्य है. इसी से तो माया का खूँटा षड्रसों की
लीला-धुरी बन जाता है. पिताजी को अन्तिम काल में इस षड्रस-धरती के प्रति वैराग्य
हो गया था, यद्यपि यह वासना अंतर्निहित ही रही और अन्त में दमित होकर जन्मांतर की
बीज-शक्ति हो गयी, जिसकी नये जन्म में अभिव्यक्ति होगी.
इस समय तो पिताजी पितरों के सोमसोक में कटु, कषाय और मधुर के अद्भुत `मैरेय'
अर्थात् `काकटेल' का पान कर रहे होंगे. पान समाप्त करके ही प्रारम्भ होगी
पुन:क्षुरधार नदी के प्रवाह पर नये तीर्थ-घाट की यात्र. `पीत्वा चाम्बरपीयूषं
पुनरायाति पुन: पुन: .' आत्मा अंबर के पीयूष का पान करके पुन: भवलोक में उतर आती
है. यह अंबर का पीयूष ही पितरों का सोम है. इसे पान करके आत्मा पूर्वजन्म के
`लिबिडो' का कंठ-कुठार लटकाये पुन:धरती पर लौट आती है.
आज पिताजी की मृत्यु के बाद की प्रथम महालया है. मैं अपनी पापहरा नदी के तट पर
बैठा चिन्तन कर रहा हूँ. मैंने कुश की `पवित्री' को कटिसूत्र, कान, उंगलो और
अंजुलि इन चार स्थानों पर धारण कर लिया है. मेरी अंजुरी में तिल-अक्षत और जल है.
मेरे मस्तक में `अस्तित्व' की चिन्ता और पढ़ी हुई बातों की अनेक खंडित स्मृतियाँ
स्वयं उतरा रही है, जिन्हे श्रीमद्भागवत और गरुडपुराण जैसे काव्यों के कवियों ने
अपने कल्पना-चक्षुओं से देख करके लिखा है.
सतह पर उतरायी हुई अनेक स्मृतियों में से एक है कठोपनिषद् की कथा. नचिकेता मृत्यु
के द्वार पर अतिथि की तरह जाता है और `विद्या' माँग लाता है स्वयं मृत्यु के
देवता से. सच्ची विद्या वही है जिसके दाने मृत्यु अपने पसर से उठाकर हमारी फैली
अँजुरी में डाल देती है. सच्ची विद्या मृत्यु के साथ `उपनिषद्' अर्थात् नजदीक
बैठने का ही दूसरा नाम है. परन्तु मृत्यु जिस जीवन के कान में यह विद्या फुसफुसा
जाती है, वह विद्या मृत्यु की नहीं, `महाजीवन' की विद्या है- यह भी एक अद्भुत बात
है. ऐसी मृत्यु जो गुरु बनकर बोलने लगती है, मुमूर्षा का नहीं, जिजीविषा ता पाठ
पढ़ाती है. तब अनुभव होने लगता है कि जन्म और मृत्यु महाजीवन के ही दो चेहरे
हैं-`यस्यच्छाया अमृतं यस्य मृत्यु...' का बोध मन में साफ-साफ उदित हो जाता है.
मैं कौन? इसका उत्तर पाना अतिशय कठिन है. मौन, ध्यान और `जेन' में उतरो-शायद
वहाँ कुछ हाथ लगे. परन्तु मैं क्या ? उत्तर स्पष्ट है-एक भांड, एक मृत्पात्र. मैं
माटी, मैं मृत्तिका, मैं गंधवती माटी जो शब्दहोन होकर भी शब्द बोलती है गात्रवीणा
बनकर; जो रुपहीन होकर भी बहरूपी बनती है देह बनकर; जो रसहीन होकर भी रसवती बनती
है हृदय बनकर; और सबसे बड़कर आश्चर्य यह कि जो उचित् होकर भी चिन्मय का आधान बनती
है जीवात्मा बनकर. आश्वर्यमयी है यह मृतिका, यह एक मुट्ठी गंघवती ! यह सब कैसे
संभव होता है ? इस सारी भोजविद्या को, सारे इन्द्रजाल को कौन खेलता है ? कौन है वह
मायावी, कौन है वह शौभिक ? इन सारे प्रश्नों का उत्तर मैं पाना चाहता हूँ.
इस महालया के दिन, पितरों का विसर्जन करते हुए मेरे मन में पिताजी की स्मृति के
साथ-साथ ये प्रश्न उदित हो रहै हैं. आज ही पितर-गण अपनी `स्वधा' को लब्ध कर पुन:
सोम-मंडल में लौट जायेंगे और अगले संवत्सर के पितृपक्ष की प्रतीक्षा करेंगे. जो
व्यतीत है, जो पितर बनकर पूज्य अतीत बने है, वे आज अपनी छाया से धरती को मुक्त कर
रहे हैं और सृष्टि के कण-कण में दशप्रहरण-~धारिणी देवी का आविर्भाव अनुभूत-सा
होने लगा है, संपुटित जीवन की `जय' पुन:विसंपुटित होकर पांखुरी-प्रतिपांखुरी
खुलने लगी है. एक, दो, तीन....करके नौ पाँखुरियांॅ. एक-एक पाँखुरी पर एक-एक देवी
और अंत में दसवीं पाँखुरी पर दसवीं महाविद्या `विजया' का अवतरण. तथा `रूपं' देहि
यशो देहि जयं देहि द्विषो जहि' की सृष्टिव्यापी अद्भुत प्रार्थना !
जीवन और जन्म का उत्सव प्रारम्भ होने वाला है. जो मृत हैं, जो पितर हैं वे अपनी
लब्ध `स्वधा' का पान कर तृप्ति और सुख से, जो जीवित है और जो जन्म लेंगे उनकी
जय-जयकार बोलते हुए अपने सोमपय पर चले जा रहे हैं. देह-~देह के स्नायु-मंडल में
देवी की रंग-बिरंगी पाल-सजी नौकाएँ डाँड़ मारती हुई तीर की तरह छूटने लगी हैं और
स्नायु-मंडल के अन्दर विहार करती उन इच्छाओं और कामनाओं की मायावी नौकाओं के
अन्दर दशप्रहरण-धारिणी देवी ही आकर अवगुण्ठन के भीतर बैठ गयी है. जो जीवित हैं,
जो जन्म लेने वाले है, उनके लिए देह-देह के स्नायु-मंडल में अद्भुत अरूप बाँसुरी
बजती हुई ये पाल सजी रंगीन नौकाएँ संचरण करने लगी हैं.
यह महालया एक अद्भुत दिवस है पितरों को तृप्ति का, जीवितों के ऋत का और अजनमे के
अमृत का वितरण करने वाला अद्भुत दिवस और अद्भुत रात्रि. इसका एक चेहरा है `वर',
दुसरा है `अभय', तीसरा है`आश्वासन'. अत: इस महालयावेला में मैं काल-भिल्ल के
सनसनाते क्रीड़ातीरों के बीच बैठा हुआ अतीत से `वर' माँगता हूँ, वर्तमान से `अभय'
मांगता हूँ और भविष्य से `आश्वासन' माँगता हूँ.
साथ ही, मैं अनुभव करता हूँ कि मृत्यु से कोई बच नहीं सकता. बल्कि एक अनुभवी कवि
ने, जो आजीवन काममधु की उपासना का काव्य रचता रहा, यहाँ तक कह डाला है कि `मरण'
ही प्रकृति है, जीवन तो `विकृति' मात्र है. मैं उतनी दूरी तक मरण को महत्त्व नहीं
देता. तो भी आज मैं अनुभव करता हूँ कि यह अनिवार्य है, इससे कोई बच नहीं सकता;
परन्तु इसे महाजीवन का रूप दिया जा सकता है और इससे प्रार्थना की जा सकती है.
विषाद और धिक्कार नहीं, कोमल कष्ठ से प्रार्थना ! जिससे यह शान्त-सुन्दर-छंदोबद्ध
हो उठे ! जिससे यह जीवन की पराजय न बनकर उसी की एक भिन्न विधा, एक भिन्न छंद का
रूप धारण कर ले.
तब मृत्यु को जीतने का अर्थ क्या है ? क्यों वेदान्त ललकारता है-`बेटा, मृत्यु पर
विजय प्राप्त कर ले?' मुझे तो लगता है कि मृत्यु को जीतने का एकमात्र अर्थ है-
मृत्यु से जुड़ी मानसिक विकलता को, मृत्यु से जुड़े भय और पश्चात्ताप को जीतना;
कंठ से लिपटे हुए मृत्यु के महासर्प के प्रति भय, घिन और ग्लानि से अपने को
अन्तिम क्षण तक मुक्त रख पाना; अपने को जीवन-काल और मृत्यु-क्षण दोनों अवस्थाओं
में `शान्तं शिवं निर्विकारम्' रख पाना; और अपने को अखंडित तथा अविरुद्ध रूप से
आनन्द बोध के साथ अन्तिम क्षण तक जोड़े रहना.
जैसे महाकाल के कंठ से संलग्न षोडशी पार्वती और शीश पर फुफकारता हुआ कालभुजंग
दोनों साथ-साथ रहते हैं, वैसे ही अपने को क्षयी काम और भय से मुक्त रख पाना ही
मृत्यु को जीतना है. ऐसा हो जाना ही काल के भी बाप महाकाल जैसा बन जाना है.
मृत्यु को जीतना एक शारीरिक नहीं, शुद्ध मानसिक तथ्य है. स्थूल शरीर का को पात
होगा ही एक दिन. परन्तु इस पात के भय से अपने व्यक्तित्व को कुण्ठित, क्षुद्र,
दग्ध और दीन होने से बचा लेना ही मृत्यु को अंगूठा दिखाना है. ऐसी अवस्था मैं
शरीर-पात हो जाने पर भी मृत्यु हार जाती है. आत्मक्षय, लिबिडो और दमित वासनाओं की
चल नहीं पाती.
जीवन और मृत्यु दोनों अवस्थाओं में अस्तित्व को निर्मल, प्रसन्न, अपराजित और
पापबोध से मुक्त रख पाना ही सदेह निर्वाण या मोक्ष का सुख पाना है. मरने पर
निर्वाण या मोक्ष का स्वाद कैसा होता है, कौन जाने ? परन्तु अखण्ड-~अविद्ध आन्तरिक
निर्मलता और प्रसन्नता ही सदेह मोक्षसुख है.
