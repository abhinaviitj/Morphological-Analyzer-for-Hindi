<ळिटेरटुरे><णोवेल्><छ्हन्ड्र  श्हर्म><ख्हुन् ख ठिक><१९८५><फन्च्ह्स्हिल् फ्रकस्हन्><झइपुर्><५२-५९><२१६०><छ्हन्ड्र  ख ठिक, णो>

+ रात्रि अन्तिम साँसे ले रही थीं. नील गगन में तारे कुम्हलाए फूलों से प्रतीत हो
रहे थे. दूर पर तमसाकार श्रृंग-मालाओं की ओट से अरुणिम आभा के दर्शन होने लग
गये. हम्मीर अभी-अभी शय्या त्याग चुका था. उसके अलस तन्द्रिल लोचनों में भारीपन
स्पष्ट झलक रहा था. वह पर्वत की ओर से बिखर कर आती हुई सूर्य-रश्मियों का अनिमेष
दृष्टि से अव-~लोकन करने लगा.
उभरती हुई दूरागत चारण की ध्वनि हम्मीर की प्रतिध्वनि बनकर कर्ण-कुहरों से
टकराती हुई जान पड़ती थी. चारण किसी क्षत्रिय-वीर का यशोगान कर रहा था. चारण का स्वर बीन-सा मधुर और कर्ण-प्रिय था. हम्मीर उसमें खो-सा गया. चारण धीरे-धीरे
पगडंडियों पर अमर यात्री की तरह चलता गया. उसका स्वर मंदा होता गया.
बीन का तार टन्न... की मर्मान्तक ध्वनि करके टूट गया. हम्मीर का अंग-अंग झनझना
उठा . उसे भय से काँपती उस सिपाही की संतप्त अबोध आँखें स्मरण हो उठीं. वह
मर्म-भेदी चीख हम्मीर के मन में आन्दोलन कर उठी. अनंग का अट्टहास उसे क्रूरता की
पराकाष्ठा लगा. उसका अन्तर सिपाही की मृत्यु के अवसाद के आवर्तन मे आवेष्ठित
हो गया.
राजपुरोहित मंत्रोच्चारण करता हुआ हम्मीर के आगे से गुजरा. हम्मीर पुरोहित की
वाणी सुनकर स्वप्नाविष्ट-सा चौंक उठा. एक दीर्ध निश्वास स्फुटित हुई जिसमें गहरी
अन्तर्वेदना झलक रही थी.
आज दरबार में चाचा ने इस बात पर जोर दिया कि मालदेव के कराथ असहयोग का संघर्ष
शुरू किया जाय. असहयोग आन्दोलन से वह घबरा उठेगा.
कुशल नीतिज्ञ पवनसी ने अजयसिंह जी की बात का समर्थन किया,'जब तक हमारे पास
अस्त्र-शस्त्र पर्याप्त रूप से एकत्रित न हो जाये जब तक हमें अपनी सेनाओं को
यहाँ के कूच नहीं होने देना चाहिए.'
अनंगसिंह बोले, इसके पहले अजयसिंह ने पुन: कहा, असहयोग आन्दोलन और
अपमान का युद्ध स्वतंत्रता के लिये बड़े सहायक सिद्ध हुए हैं.
हमें मेवाड़ियों में निरन्तर इसी बात का प्रचार-प्रसार करना चाहिए. जिससे राजा
मालदेव का यहाँ जीना ही दूभर हो जाय. उसके पास असंख्य सेना है,वह सपरिवार जालोर
को छोड़कर यहाँ पड़ा हैं, इतना व्यय है कि यदि मेवाड़ी जनता उसके साथ संपूर्ण
असहयोग करना प्रारम्भ कर दे ता वह स्वयं चित्तौड़ से डेरा उठा लेगा. हमें
घर-घर जाकर यही कहना चाहिए कि पर्वत पर चलो, मालदेव को लगान न दो,
उसका बात-~बात में विरोध-अवरोध करो. जब हम पूर्ण रूप से शक्ति-संपन्न व संगठित
हो जायेगें तब हमारा ध्वज गौरव सहित लहराएगा, अन्यथा शीघ्रता में किया गया
विवेकहीन कार्य पश्चाताप से आँसुओं के अतिरिक्त कुछ नहीं छोड़ेगा.'
अनंगसिंह ने अर्थ-भरी दृष्टि सारी उपस्थिति पर डाली. जरा-सा अपने पदासन से
हटकर वह बोला, चाचा जी अपनी अवस्थानुसार बात करते हैं और युक्तियाँ
सुझाते हैं. चाचा जी श्रांत यात्री की तरह युद्ध और असन्तोष से घबराते हैं.
अब इनका मन महाप्रभु एकलिंग की अभ्यर्थना के अतिरिक्त हिंसा की ओर प्रवृत्त नहीं
हो सकता. उनकी आत्मा हिंसा के नाम से काँपती होगी. अब वे वृद्ध हो चले,
इसलिए संघर्ष से हटकर शांति से शत्रु को पराजय देना चाहते हैं. हिंसा को त्याग
कर अहिंसा के आधार पर उस राज्य की प्राप्ति के स्वप्न देख रहे हैं जिसकी हर ईट
में शत्रु के खून के लाल छीटे अंकित हैं.'
पवनसी ने विरोध किया,'हिंसा-अहिंसा की नहीं,बात है विजय की. पराजय की
आशंका होने पर आक्रमण करना मूर्खता ही है.'
अनंगसिंह व्यंगपूर्ण हँसी हँस पड़ा. वह पवनसी पर अपनी नजर जमा कर बोला,
'आप ठीक कहते हैं,पर अभी शत्रु की दशा डाँवाडोल है. आक्रमण निश्चय सफल होगा.
अहिंसा की बात नानी की कहानी- सी निरुद्देश्य ही लगती है.'
अजयसिंह उठ खड़े हुये, मैं इस बार अहिंसा की बात ही करूँगा. जब स्वयं में
प्रतिरोध की प्रबल शक्ति न हो तब अहिंसा का युद्ध ही शत्रु की देश-निष्कासन के
लिए विवश करता हैं.
अनंगसिंह कटु स्वर में बोला, भीख से स्वराज्य नहीं मिलता काका
सा!भगवती माँ को खून दो, उसके खप्पर को रुंड-मुंड से भर दो, वह आपको
स्वतन्त्रता देगी, आपकी जन्मभूमि को मान-मर्यादा देगी.'
हम्मीर ने अंनगसिह की बात का समर्थन बड़े शांत स्वर में किया. सिंहासन पर
अकड़कर वह बोला,शुत्र की विषम स्थिति का हमें लाभ उठाना चाहिए. बादशाह अभी मालदेव
की सहायता नहीं कर सकेगा, ऐसे समय हमारा आक्रमण निष्फल नहीं होगा.'
अनंगसिंह अपनी भयानक आकृति पर घृणा को नचाता हुआ तीव्र स्वर में बोला,'युद्ध
की ओर से कभी भी उदासीन न रहो, वीर के लिए युद्ध न करने का विचार ही
मृत्यु है.'
बस फिर क्या था?
चित्तौड़ पर आक्रमण की तैयारियाँ होने लगीं. अजयसिंह जी भी अब युद्ध की
तैयारियों में कोई बाधा उत्पन्न नहीं करते थे. वे अहिंसा एवं असहयोग पर बार-बार
जोर देने की रट लगाते थे, पर उनकी क्षीण ध्वनि हथियारों की भीषण खनखनाहट में
लुप्त हो जाती थीं. पर्वत की विस्तृत गृह मेखला में हथियारों की ध्वनि हर घड़ी
आती रहती थी. अनंगसिंह उन्मत्त गज-सा घर-घर युद्ध का नाद करता रहता था. खून की
होली खेलने में उस युद्ध-पिपासु पुरूष को एक विचित्र उत्तेजना और आनंद की
उपलब्धि होती थी. उसने उन विषाक्त तीरों की अनवरत सर्जना करनी प्रारम्भ कर दी जो
शत्रु के तन को स्पर्श करते ही उसे परलोक पहुँचा देगें. वह खूँखार भेड़िया बना
यत्र तत्र सर्वत्र घूमा करता था. वीरों को उत्साह प्रदान करता था. उन्हें
लंबे-लंबे भाषण और उपदेश दिया करता था कि जो राजपूत युद्ध से जी चुराता हैं,
वह नरक का भागी होता है. वह कभी पाप से मुक्त नहीं होता.
वह ओजस्वी वाणी में कहता,'का-पुरूष को परम प्रतापी पुरुष बना सकने का मेरा
आत्मविश्वास नहीं टूटा है,राणा जी!...इन दया के पात्रों में हिंसा की उस
दुर्निनार आग को जन्म दूँगा जो करूणा की हल्की रेखाओं से भी इन्हें वंचित रखने
लगेगी. राजपूतों के आस-पास मैनें चारणों का जाल फैला दिया है.
ये चारण निरन्तर इन्हें युद्ध के लिए उकसा रहे हैं. उसकी वाणी सुनकर का
पुरूषों में क्या मुर्दों मे भी जान आ जाती हैं. मैंने सुना हैं,
वे कहते हैं- ओ बप्पारावल के वंशजो ! ओ उज्जवल कीर्तियों के स्तम्भों ! तुम्हारे
राज्य में एक निरकुंश आततायी मुक्त क्रीड़ा बिहार कर रहा हैं. तुम्हारे पर्वतीय
प्रदेश के उन्मादित समीकरण में एक रिपु यहाँ की नारियों के कोमल अंगों एवं मुक्त
लास्यों मे प्रमत्त हो गया हैं, ऐसे समय में महाअनर्थ हो रहा हैं, इसलिए वीर पुत्रों
जागो, महाकाल को जगाओ ताकि शत्रु तुम्हारी जननी को स्वतंत्र कर दें.
राणा जी हमारा तीर निशाने पर है. मुझे विश्वास है, समरांगण में युद्ध के लिए
उन्मत्त वीर शत्रु पर टूटेगें तो विजय निश्चय ही हमारी होगी.'
अन्त में वह रात्रि भी आई जिसकी समाप्ति पर युद्ध-घोष किया जायेगा. हम्मीर अपने
कक्ष में गंभीर मुद्रा बनाये शय्या पर बैठा था. समीप उल्का का प्रकाश जगमगा रहा
था. उसकी शय्या की मयूर पीठिका पर नाचते मयूर का चित्र एक
स्थिर निगूढ़ उल्लास की भंगिमा में था. हम्मीर ने उस निष्प्राण मयूर पर कोमलता
से हाथ फेरा. स्तब्ध वाता-~वरण में शून्य प्रदेश की साँय-~सांॅय स्पष्ट सुनाई पड़
रही थी. वह साँय-सांॅय को दत्तचित्त होकर सुनने लगा .उसे लगा कि वह वन-प्रांतर की
साँय-सांॅय कह रही है कि प्रत्यूष के प्रथम पहर में तूर्यनाद होगा और
महामरण की छाया में, प्रलय के आघातों में, पवन की चीत्कारों में यह वीरों का
दल, जो आज सुख की निद्रा में निमग्न, जो आज वीर क्षत्रा-~णियों की गोद में प्यार
ममता, वात्सल्य लिए पड़ा हैं, जूझता हुआ दीखेगा और धरती का आँचल रक्त से भीग
जायेगा .
वह उद्वेग में भर उठा.
तभी एक परिचारिका ने आकर निवेदन किया,'ठाकुर अनंग जी पधारे हैं.
'इस बेला?'
'हाँ!'
'भीतर आने दो.'
अनंग अपनी एक भुजा का दूसरी भुजा से सरल स्पर्श करता हुआ हम्मीर के कक्ष में
आया. प्रणाम करके बोला,'बड़ो हुक्म वीरों को नींद नहीं आ रही है. राणा जी,
वे युद्ध के लिए उन्मत्त हो गये हैं.'
'यह शुभ है अनंगसिंह.'
'शत्रु का कलेजा उनकी हुंकारों से थर्रा जायेगा.'
अपनी मूँछों पर ताव देता हुआ अनंगसिंह बोला,'चित्तौड़ अवश्य जीत लिया जायेगा.'
सूर्य के साथ तूर्यनाद सुनाई पड़ा.
प्रलयंकारी राजपूतों का दल चित्तौड़ की ओर चल पड़ा. उनकी दामिनी-सी प्रत्यंचाओं
पर विनाश के तीर चढ़ने को ललक उठे. युद्ध शालाएँ आज शस्त्रों से खाली हो गई
थीं. शौर्य, वीर्य और तेजस्वी व्यक्तित्व के धनी हम्मीर अश्व पर आरूढ़ होकर
सेना के प्रमुख के रूप में आगे-आगे बढ़ रहे थे. अप्रकट आक्रमण को प्रकट होते
देर नहीं लगी. राजा मालदेव मुसलमानी सेना को लेकर पवनवेग से आगे बढ़ा. तब धूल
बादलों से अनंत आकाश धुँधला हो गया.
मालदेव के शस्त्रागरों की शिलाएँ शस्त्रु को धार देने के लिए बेचैन हो उठीं.
मालदेव असंख्य सेना लेकर मैदान में आ डटा.
घोर युद्ध आरम्भ हो गया.
शस्त्रों के टकराने के चिनगारियाँ निकलती थीं. योद्धाओं के टकराने से प्रतीत
होता था कि धरती पर भूकम्प आ गया है.
भीषण युद्ध हुआ.
परिणाम भी आशा के विपरीत निकला. हम्मीर को भारी पराजय मिली. ऐसी पराजय, कि
हम्मीर का हृदय टूक-टूक हो गया. अपने साथियों के अतुल पराक्रम के पश्चात् ऐसी
पराजय!हम्मीर चिन्ता, उद्धेग और भय से विचलित हो गया. अनंगसिंह को कोई दु:ख-संताप
नहीं था. वह भी घूम-घूम कर कह रहा था,' जय पराजय भाग्य की बात है. इससे
साहस और धैर्य को नहीं छोड़ना चाहिए. आह! जब मैनें एक शत्रु को अपनी बगल में
दबाकर मारा तो उसका सिर ही फट गया.... ठाकुर सा! एकलिंगेश्वर की सौगन्ध खाता
हूँ,एक चौहान को पाँव से रौंद डाला था.
अजयसिंह ने अनंगसिंह को बुलाकर कहा,'जिस वीर को हिंसा भरी अमानवीय बातों में
आनन्द आता है,वह वीर थोड़े ही दिनों मे शैतान हो जाता है. उसमें देवता के स्थान
पर दैत्य का वास हो जाता हैं'
अनंग ने इस उपदेश में तनिक भी रुचि नहीं दिखलाई. वह उसी स्वर में बोला,'खून
की धारा में उठते हुए बुलबुले मुझे सावन में पड़ती हुई वर्षा की बूँदों की
स्मृति दिलाते हैं.'
अजयसिंह भी व्यथित हो उठे. कड़ककर बोले,'तुम मनुष्यता से पृथक होते जा रहे हो
अनंग! अधिक क्रूरता और दयनीयता बहुत कठोर परिणाम का आधार बनती हैं.'
अनंग अपने विचारों पर दृढ़ था, पर हम्मीर की मन:स्थिति विचित्र हो गई . उसके
जीवन में उत्साह की जगह निरुत्साह छा गया. मालदेव विजयी होकर हम्मीर का चैन तक
लूटने लगा. अब उसने हम्मीर के सरदारों एवं सामन्तों को कष्ट देना शुरू कर दिया.
जहाँ-जहांॅ हम्मीर जाता था, राजा मालदेव उसका पीछा करता था और उसके संगठन पर
आघात पहुँचाता था. उसके हर कार्यक्रम को वह निष्फल बनाने का प्रयास करता था .
इससे हम्मीर का मन उचट गया और उसे अपना भविष्य घोर तिमिर के अंक में खोया-सा
प्रतीत हुआ.
एक दिन अचानक उसने निर्णय किया कि वह मेवाड़ की भूमि को ही छोड़ देगा.
रात्रि की बेला थी.
चाचा अजयसिंह भी बैठे-बैठे गीता बाँच रहे थे.
हम्मीर को अपने सामने उन्मुख खड़ा देखकर पूछा,'क्या बात है बेटा?'
'काका, मैं मेवाड़ को कुछ दिन के लिए छोड़ना चाहता हूँ.'
'क्यों ?' काका की आँखों में प्रश्न नाच उठा.
'मुझे लगता है कि अभी मेरा यहाँ ठहरना ठीक नहीं है. मैं एक बार
गुप्त रूप से द्वारिकापुरी की ओर जाना चाहता हूँ.
मै नहीं चाहता कि कोई वीर शत्रुओं के आघातों से घबराकर अपनी मातृभूमि का
परित्याग कर दे, इसे मैं उचित नहीं मानता. यह बहुत बड़ी दुर्बलता हैं.'
'किन्तु मेरा मन इस वातावरण से ऊब गया हैं. मैं प्रत्याक्रमण के लिए गंभीर
होकर सोच भी नहीं सकता .
'आखिर क्यों?' उन्होंने इन शब्दों पर जोर दिया.
'क्योंकि मेरी शक्ति का पतन हो चुका हैं. इस पराजय के पश्चात् हम किसी भी
तरह विरोध के उपयुक्त नहीं रहे.'
'यह तुम किस आधार पर कह सकते हो ? चाचा के विशाल नेत्रों में इस बार
तनिक उत्तेजना उभर आई.
'आधार यही है कि इस पराजय में हमारे बड़े-बड़े कई सामन्त मारे गये हैं
और हमारी आर्थिक स्थिति भी ठीक नहीं है.'
'चाचा उठ खड़े हुए. हम्मीर के समीप आकर उन्होनें अपने दोनों हाथ उसके
कन्धे पर रख दिये . तत्पश्चात् वे स्नेहसिक्त स्वर में बोले,'तुम्हें
इतना निराश नहीं होना चाहिए. आशाहीन प्राणी कर्म-क्षेत्र में नितान्त असफल
सिद्ध होता है. तुम्हारे सामन्त-सरदारों के पास अभी भी अतुल कंचन पड़ा है.
वे अपने राणा के सम्मान के लिए अपनी स्त्रियों के गहने तक बेचने को तैयार हैं.'
हम्मीर ने कोई उत्तर नहीं दिया. वह वहाँ के हटकर अपने निजी कक्ष में आ गया .
एकांत में उसके विचार-सागर में घोर उद्वेलन चल रहा था- यह उद्वेलन केवल
पलायन के इर्द-गिर्द घूम रहा था.
अप्रत्याशित उसके विचारों ने दृढ़ता धारण की और उसने चुपचाप मेरा और अपने
अन्य साथियों के साथ चित्तौड़ से प्रस्थान कर दिया.
वह थोड़ी दूर गया ही था कि पीछे से अनंगसिंह आ पहुँचा. वह आकर बोला,'राणा जी,
आप गीदडों की तरह समर-क्षेत्र छोड़कर भाग रहे हैं. क्या पता कब आप पर विपत्ति
आ जाये और आपके मान पर कोई कलंक लग जाये. इसलिए मैं भी आपके
साथ चलकर आपकी रक्षा करूँगा क्योंकि मुझे सच्चाई के साथ युद्ध करने में ही आनन्द आता है.'
हम्मीर के अप्रत्याशित गमन पर चाचा चिन्तित हो उठे. पराजय के पश्चात मालदेव
के रणवाद्यो का घोष निरन्तर उपत्यकाओं में चाचा को चुनौती दे रहा था. शंखानाद
व तूर्यनाद स्वप्न में चाचा के अंग-प्रत्यगं में प्रकंपन भर देते थे. उर-उदधि की
एक-एक लहर कह उठती थी पराजय, पराजय, पराजय !...आवेश और आवेग में
उनकी मुट्ठियाँ बँध जाती थीं. वे त्वरापूर्वक अपने कक्ष में टहलने लगते थे.
शक्ति के अभाव में चाचा शांति के तरीके अपनाने के आदी थे. वे युद्ध के प्रयोजन,
परिणाम और परिणामोत्तर स्थिति का भलीभाँति विश्ले-~षण कर संग्रह भूमि में
पाँव रखते थे. हम्मीर द्वारा किये गये असफल आक्रमण से वे विचलित हो गये.
व्यर्थ का रक्तपात, हिंसा और हानि, अनंगसिंह की युद्ध करने की अहर्निश प्रवृति !...यह
सब क्या है ? यह मनुष्य के पतन की आधारशिलाएँ हैं.
चाचा चाह कर भी इन सभी बातों की विस्मृत नहीं कर सकते थे. कभी-कभी वे हम्मीर के
प्रति भी रुष्ट हो जाते थे. वह अप्रत्याशित क्यों चला गया ? इस प्रकार घबराकर
मैदान छोड़ने का तात्पर्य यही हो सकता है कि उसमें चितौड़ को सँभालने की
क्षमता नहीं है.
