<शोचिअल् श्चिएन्चे><ञोल्क् लोरे><ईन्ड्र श्तपन><ःअर्यन कि बोट्ह् खट्हयेन्><१९८३><फन्डुलिपि फ्रकस्हन्><ढेल्हि><२० टो ३१><२७००><ईन्ड्र श्तपन् - ःअर्यन खि बोड्ह् खट्ह>

एक युवक ने देखा, जरा भी देर हुई तो सतीश और बच्चे के साथ किशोर भी पानी
में डूब जाएगा. सतीश और बालक दोनों ही बेसुध हो चुके थे उनके पेट में
पानी भर चुका था.
किशोर उन्हें पकड़े हुए आगे बढ़ रहा था. साँस उखड़ रहा था. बड़ी कठिनाई
से वह साँस ले रहा था. हर पल ऐसा लग रहा था, बस तीनों पानी में डूब
जाएँगे.
युवक ने पानी में छलाँग लगाई. उसके साहस को देख कर दो युवक और पानी में
कूद पड़े और तैरकर सुरेश, बालक और किशोर को बाहर ले आए.
पानी से बाहर आते ही किशोर. भी बेसुध हो गया. उलटा लेटा कर उन साहसी
बालकों के पेट से पानी निकाल कर उन्हें अस्पताल पहुँचाया गया.
डाक्टरों के शीघ्र उपचार से तीनों बच्चे बच गए. किशोर और सतीश के साहस के
कार्य को सुन कर डाक्टर भी आश्चर्य से चकित हो गया. दस वर्ष के बालक अपने
जीवन का मोह छोड़ कर अपने साथी और बालक को बचा लाए.
सारे गाँव में इन साहसी बालकों के साहस की चर्चा फैल गई--हरियाणवी पूत
हैं भाई, बड़े-बूढ़ों से शक्ति पाई है. ऐसे बालक ही बड़े होकर देश की
उन्नति में सहायक होते हैं. गाँववासी ग्रामीणों के तो इन बालकों पर गर्व
था. गली-गली चौपाल में इन बच्चों के साहस की चर्चा सुनाई देती थी.
बड़े होकर यही बालक देश की आजादी के लिए सेना में भरती हुए और सारा जीवन
देश की सुरक्षा में अर्पित कर गए.
अनूठा बलिदान
रोहतक में चारों ओर शोर मच रहा था--बाढ़ का पानी आ रहा है. वहाँ दूसरे
गाँव वालों ने अपने गाँव को बचाने के लिए बाँध तोड़ कर नाले का पानी इस
ओर छोड़ दिया है.
अब क्या करें, चारों ओर जल ही जल दिखाई दे रहा है. उधर देखो, नीचे की ओर
जो फैक्टरी थी, चारों ओर से जल से घिरने के कारण ऐसी दिखाई दे रही है
जैसे बड़े-बड़े कछुए जल में बैठे हुए झाँक रहे हों. चारों ओर जल दिखाई दे
रहा था. अस्पताल, तहसील, कालिज और थाने में पानी भरता जा रहा था.
पानी इतनी जोर से बहता आ रहा था जैसे नदी लहरें लेती हुई रोहतक की
परिक्रमा कर रही हो.
अभी तक ऊपर दिल्ली दरवाजे से आगे जाट, ब्राह्मणों और वैश्यों के मुहल्ले
के भाग बाढ़ के पानी से बचे हुए थे.
दूसरे गाँव वाले अपने गाँव को बाढ़ के पानी से बचाने के लिए,
मिट्टी-~रोड़ी से ऊँचे-ऊंॅचे बाँध कर, पानी को रोकने का यत्न कर रहे थे.
बाढ़ के पानी को अपनी ओर के नालों से दूसरे गाँव की ओर उस का बहाव कर
देते थे.
रेलवे स्टेशन पर पानी भरने के कारण रेलवे की पटरियाँ खराब हो गई थीं,
जिसके कारण एक रेलगाड़ी का इन्जन पटरी से उतर कर खराब हो चुका था.
यातायात रुक गया था. खच्चर गाड़ी पानी में यात्रियों को लाने ले जाने का
कार्य कर रही थीं.
खच्चर पानी में से मुँह बाहर निकाल कर गाड़ी खींचते थे. सामान सब्जी लाने
की गाड़ियों में तख्ते लगा कर ऊँचा कर दिया गया था. बीच में डण्डा लगाया
था जिसे यात्री पकड़ कर खड़े हो जाएँ.
पानी इतना गहरा सड़को पर भर गया था कि खच्चर गाड़ी के अन्दर तक भर जाता
था.
शहर से बाहर से आने वाले बच्चे-स्त्रियों के बस वाले रोहतक के लिए टिकट
नहीं देते थे. आगे से यही आज्ञा थी, रोहतक संकट से घिरा हुआ है.
पुरूषों को इस संकट के समय आने की आज्ञा थी.
वह अपने सम्बन्धियों से मिलने कठिनाई सहते हुए खच्चर-गाड़ी में बैठ कर आ
जाते थे. पानी की तेजी कम होने की बजाय वर्षा के कारण और बढ़ गई थी.
प्रत्येक स्थान पर संकट का संदेश देने को चौपालों पर बड़े-बड़े नगाड़े
रखे गए. संकट के समय या कार्य में सहयोग देने के लिए नगाड़े बजा कर
मुहल्ले वालों के एकत्रित किया जाता था.
मुहल्ले के रहने वाले, प्रत्येक जाति के जाट, ब्राह्मण, वैश्य आदि उस
नगाड़े के शब्द को सुन कर एकत्र हो जाते थे और बाढ़ के पानी को रोकने का
यत्न करते थे.
प्रत्येक घर से एक मनुष्य बाँध के बाँधने में सहयोग देने के लिए तैयार हो
गया था. स्त्रियांॅ खाना बना कर लातीं, काम करने वालों को पानी पिलातीं.
युवक और प्रौढ़ मिट्टी खोदते और स्त्रियांॅ तसले-टोकरे लेकर उनमें उनसे
मिट्टी भरवातीं और बाँध बाँधने वाले युवकों को दे देतीं. बाँध ऊँचा बँध
चुका था पर साथ-साथ पानी भी ऊपर की ओर आ रहा था.
अब कठिनाई से दो-चार पुरुष ही बाँध पर खड़े होकर मिट्टी डालने का कार्य
कर सकते थे. पानी का संकट बढ़ता ही जा रहा था. जिसमें जितनी शक्ति थीं,
वह पानी रोकने के लिए सहयोग दे रहा था.
न जाति-भेद था, न ही आलस्य का काम था. रात-दिन लगातार, बारी-बारी से
स्त्री-पुरूष बाँध बाँधने का कार्य कर रहे थे. सबको पता था--बाँध के
टूटते ही तमाम मुहल्ले के निवासी संकट में फँस जाएँगे, न जाने कितनों के
जीवन नष्ट होंगे.
सरकार के कर्मचारी, सैनिक आदि रेलवे लाइन पर और अस्पताल आदि में या शहर
के दूसरी ओर कार्य कर रहे थे. घू-घू करता पानी पुराने नालों से बहता
सड़कों पर दरिया बनाता आगे ही बढ़ता जा रहा था. कपड़े बेचने वालों की
दुकानों के नीचे, पानी का दरिया बह कर उनके सामान को नष्ट कर रहा था.
प्रत्येक मनुष्य अपने सामान को बचाने में लगा था. सोचते थे कि जितना
सामान बच जाए वही ठीक है.
यह उक्ति उस समय ठीक बैठ रही थी--`भागते चोर की लँगोटी भली.' इस समय
युवकों में जो उत्साह था, संकट को उत्साह से टालने का जो यत्न कर रहे थे,
उसे देख कर पहले समय के हरियाणवी वीरों की याद आ जाती थी. नगाड़े के शब्द
के साथ ही कार्य करने वालों के स्थान पर दूसरे कार्य करने वाले आ जाते
थे.
रात-दिन बराबर बाँध का कार्य चल रहा था. दूसरी ओर से पानी बाँध के समीप
से ऐसा झाँकता प्रतीत होता था जैसे पानी रूपी राक्षस बाँध तोड़ कर सारे
मुहल्ले को डुबाने की तैयारी कर रहा हो.
रात्रि का समय था. प्रात:काल व सायंकाल बाँध-कार्य में सहयोग देने वाले
चले गए थे. रात्रि में कार्य करने वाले अपनी बारी के अनुसार आ रहे थे.
ऊपर बाँध पर खड़े युवक, जान हथेली पर रखे कार्य कर रहे थे, क्योंकि पानी
तेजी से बाँध से टकरा रहा था. नीचे पुरुषों की लाइन लगी हुई थी.
मिट्टी खोद कर काम करने वाले तसले-टोकरों में भर कर दे रहे थे, और वे
मनुष्य एक दूसरे के हाथ में टोकरे देते हुए बाँध वाले को मिट्टी का टोकरा
पकड़ा रहे थे.
वह युवक मिट्टी की बाँध पर डाल कर बारी-बारी टोकरे खाली करके वापिस नीचे
खड़े काम करने वाले मनुष्यों को पकड़ा रहा था. बराबर कार्य चल रहा था.
नगाड़े का शब्द बारी देने वालों को चेतावनी दे रहा था. तैयार हो जाओ,
पानी बाँध के बराबर आ पहुँचा है. बाँध में सहयोग देने की बारी आ गई है.
नगाड़े का शब्द सुनते ही, चौंक कर नींद से जाग कर, आँखे मलते हुए पुरुष
तैयार होकर बाँध पर सहयोग देने को तैयार हो कर चल पड़े थे.
परन्तु लगातार नगाड़े के शब्द ने उनके ह्रदय में हलचल मचा दी कि संकट
समीप ही आ गया है. लम्बे-लम्बे डग भरते वे बाँध के समीप पहुँचे.
बाँध में एक छोटी सी दरार आ गई थी. उससे पानी तेजी से दूसरी ओर आने लगा
था.'
एक युवक लगातार तेजी से मिट्टी डाल कर उस दरार को बन्द करने का यत्न कर
रहा था. उसके साथी जोर से चिल्लाए, `अरे बल्लू! बाँध से नीचे उतर, दरार
से तेजी से पानी आने लगा है.'
बल्लू दरार को बन्द करने का जैसे प्रण कर चुका था. और पानी दरार को चौड़ी
करते हुए तेजी से निकल रहा था.
दरार से पानी इतनी जोर से उछल कर दूसरी ओर को निकला कि बल्लू पानी न बाँध
की मिट्टी के साथ नीचे लड़खड़ाता हुआ गिर पड़ा. `हाय बल्लू दब गया!' दरार
बन्द करते हुए उसके साथी चिल्लाए, `बचाओ, बल्लू मिट्टी में दब गया.'
बल्लू को जब मिट्टी से बाहर निकाला, उसके प्राण-पखेरू उड़ चुके थे. अगणित
धन, मनुष्य, पशुओँ के जीवन को बल्लू ने अपना जीवन देकर बचा लिया था.
प्रत्येक जाति के मनुष्य उस समय जाति-भेद भूलकर उस परिश्रमी समाज-सेवक
युवक के प्राणो की भिक्षा उस महान इष्ट से नत मस्तक होकर माँग रहे थे.
युवक के माता-पिता अपने बल्लू को संकट में फँसा देख कर भागे हुए आए थे.
युवक बल्लू की माँ निर्जीव बल्लू के मृतक शरीर से चिपट कर फूट-फूट कर रो
पड़ी.
`क्या परोपकार, त्याग और साहस का परिणाम मेरे बल्लू के यही मिलना था?'
बल्लू के पिता ने बल्लू की माँ को बल्लू के शरीर से अलग करते हुए आँखों
में आए आँसुओं को पोंछते हुए कहा, `बल्लू की माँ, मत रो, तेरे बल्लू की
आत्मा को दु:ख होगा. उसने साहस और अपने जीवन के बलिदान करके सैकड़ों
मनुष्यों का जीवन बचाया. हमें तो गर्व करना चाहिए, मेरा बेटा, सच्चा
हरियाणवी सपूत निकला, जिसने अपने जीवन का अनूठा बलिदान देकर सैकड़ों
मनुष्यों के जीवन की रक्षा की.'
मुहल्ले के सारे निवासी मनुष्यों की आँखों से आँसू टपक कर उस अनूठे
बलिदानी को श्रद्धांजलि अर्पित कर रहे थे.
कई लम्बी साँस लेते हुए सोच रहे थे-- इस स्वार्थी दुनिया में भारत में अब
भी ऐसे युवक हैं, जो अपने जीवन की बलि देकर दूसरों का जीवन बचाते हैं.
कुरुक्षेत्र का अनूठा मिलन
कुरुक्षेत्र के समन्त पञ्चक तीर्थ से थोड़ी दूर रंग-बिरंगे डेरे-तम्बू
लगे हुए थे. दूर-दूर तक डेरों के समीप जलती हुई मशालें बड़े जुगनुओं की
तरह चमकती प्रतीत होती थीं. कहीं-कहीं तेज मशाल का उजाल अन्धकार को दूर
करने का यत्न कर रहा था. आकाश में तारे झिलमिलाते हुए पृथ्वी-~तल पर
प्रकाश फैलाने का यत्न कर रहे थे. चाँद जैसा प्रकाश अगणित तारे भी न कर
सके.
यशोदा ने करवट बदल कर नन्द जी को जगाते हुए कहा, `उठो कृष्ण के नन्द
बाबा, मुझे तो ऐसा लग रहा है प्रात:काल होने वाला है.'
`यशोदा, तुझे नींद भी आई या नहीं?' नन्द मुस्कराते हुए बोले, `मैं सोचता
हूँ कृष्ण के ध्यान मे तूने सारी रात करवट बदलते व्यतीत कर दी होगी.'
`सुनो कृष्ण के नन्द बाबा, अब तो कृष्ण द्वारका का राजा है. बड़े-बड़े
राजा-महाराजा उसके चरणों में सिर झुकाते हैं. वह राजा कृष्ण क्या अब मुझे
यशोदा मैया कह कर मुझ से चिपट जाएगा! उसे ओखल से बाँधना, मक्खन छिपा कर
खाने पर मारना, जब मुझे याद आता है तब दिल में टीस-सी उठती है. सोचती
हूँ, कृष्ण यह बातें याद करके मुझ से भली प्रकार मिल सकेगा या नहीं
मिलेगा!'
`पगली है यशोदा, इतनी दूर ब्रज से हम यहाँ उस कृष्ण से मिलने आए हैं
जिसने हमें पुत्र का सुख दिया है. हमारे सुख के लिए उसने राक्षसों को
मारा; ग्राम-वासियों की रक्षा करने को अपने जीवन को संकट में डालकर
कालीनाग जैसे भयंकर विषधर को वश में करके गाँव के तालाब से उसे दूर भगा
दिया; जिसके भय से बड़े-बड़े वीर काँपते थे, जिसने कृष्ण के भाइयों को
निर्दयता से मारा था, जिसने अहंकार में भरकर बड़े-बड़े प्रतापी राजाओँ को
हरा कर कारागृह में बन्दी बना रखा था, उस पापी कंस को मारा.'
`कृष्ण के नन्द बाबा, कंस ने तो अपने पिता को भी बन्दी बना कर कारागृह
में डाल रखा था.'
`कंस ने कृष्ण के माता-पिता वसुदेव-देवकी को भी बन्दी बनाया था, क्योंकि
ज्योतिषी ने बताया था, देवकी का आठवाँ पुत्र तुझे मारेगा.'
`ज्योतिषी की बात सच हुई, ग्यारह वर्ष के कृष्ण ने उस पापी कंस को उसके
सहायकों सहित मार दिया था. कंस के पिता को मथुरा का राजा बनाया.'
`माता-पिता और बन्दी राजाओं को बन्दीगृह से छुड़ा कर उनके राज्य में भेज
दिया. नगरवासी राजाओं की रक्षा करके उसने सारे राज्य मे शान्ति स्थापित
करने का यत्न किया था यशोदा. उसी कृष्ण से हम यहाँ मिलने आए हैं.'
`हाँ सब बातें याद हैं कृष्ण ने नन्द बाबा! आज वह बालक कृष्ण बड़ा होकर
बड़े-बड़े सम्राटों का सम्राट है. मैं उससे मिलने आई हूँ. अब यहाँ कैसे
मिलूँगी मैं उससे, मिलने के समय की बात सोच रही हूँ.' यशोदा ने लम्बी
साँस लेते हुए कहा, `तुम तो पुराना पोथा बाँचने लगे.'
`मैं भी अपने बालकृष्ण की बातें तुझे सुना कर यह समझ रहा हूँ यशोदा,
हमारा कृष्ण औरों के लिए बड़ा सम्राट हो, पर मेरे लिए वहीं भोलाभाला पहले
वाला कृष्ण हैं.'
`कृष्ण के नन्द बाबा, इतने बर्षों में भी कृष्ण की बाललीला तुम नहीं
भूले!'
`तू ही क्या कृष्ण की बाललीला भूली है यशोदा! अरी कितने वर्ष बीत गए!
उसके साथ खेले संगी साथी भी बालबच्चों वाले बन गए, हम भी बहुत बूढ़े हो
गए, पर उसके साथी, हम सब अपने बालकृष्ण को न भुला सके.'
`ठीक कह रहे हो कृष्ण के नन्द बाबा! सूर्यग्रहण-स्नान करने का तो बहाना
है. इतनी दूर ब्रज से कुरुक्षेत्र में हम कृष्ण को देखने के लिए आए हैं.'
`सुनो, बराबर वाले तम्बू में, जिसमें ब्रज के गोप-गोपिकाएँ ठहरी हैं,
किसी के बोलने का शब्द आ रहा है. चुपचाप सुनो क्या बातें हो रही हैं.'
यशोदा ने तम्बू से आगे की ओर बढ़ते सुनने का यत्न किया.
`अरी ललिता, वह राजाओं, के राजा कृष्ण, हम जैसी ब्रज के गाँव की गोपिकाओँ
से मिलना अब पसन्द करेंगे या नहीं?' विशाखा ने तम्बू का परदा सरका कर
बाहर की ओर झाँकते हुए कहा. `सारी रात यहीं बात सोचते करवट बदलते बीती
हैं.'
`पगली है विशाखा, कृष्ण राजाओं के महाराजा बनकर हम जैसी गाँव की गोपिकाओं
को सम्भव है भूल जाएं, पर हम तो अपने बाल्यकाल के सखा कृष्ण को अब भी
भुला न सकीं.'
`ब्रज से इतनी दूर सूर्यग्रहण-स्थान का बहाना बना कर कृष्ण से मिलने आए
हैं, सम्राट कृष्ण से मिलने नहीं आए हैं.'
`वह राजाओं के महाराजा कृष्ण, हम जैसी ग्वाला-गोपिकाओँ से मिलने से मना
कर दें तब क्या करोगी.'
`प्रेम से प्रेम की पहचान होती है विशाखा,' राधा ने माला के मनके
उँगलियों से सरकाते, कृष्ण का नाम स्मरण करते हुए कहा, `उनकी बाँसुरी की
धुन अब भी मेरे कान सुनते रहते हैं--तुम कहती हो कुरुक्षेत्र में कृष्ण
से मिलने के लिए आए हैं, मैं तो ब्रज में भी सपनों में कृष्ण से मिल लेती
हूँ. माला के मनके उँगलियों में घूमते रहते हैं. और आँखो में कृष्ण की
वही बाललीला वाली छवि घूमती रहती है.'
`अरी सखी, हम राजा कृष्ण से मिलने नहीं आए, अपने बालसखा कृष्ण से मिलने
आए हैं.' ललिता ने बाहर की ओर झाँकते हुए कहा, `देख वह दूर से जो सुन्दर
डेरे-तम्बू दिखाई दे रहे हैं, वह डेरे कृष्ण के ही हैं. बाहर पहरे वाले
पहरा दे रहे हैं. स्थान-स्थान पर मशालें जल रही हैं.'
`अरी दिन निकल आया, सूर्यग्रहण लगने वाला है. उठो, चल कर दूसरे तम्बूओँ
में अपने सम्बन्धी गोपालों को भी देख आएं.'
विशाखा तम्बू का परदा उठाकर बाहर की ओर चली गई. राधा ने आँखें मींच कर
माला हाथ में ले ली. ललित थोड़ी दूर पर बैठे हुए स्त्री-~पुरुष
तीर्थ-यात्रियों को देखने लगी. कोई माला फेर रहा था. कोई आँखें मींच कर
ध्यान में मग्न था. किसी ने सूर्यग्रहण पर दान-सामग्री एकत्र कर याचकों
को बाँटने की तैयारी की थी.
`किसके ध्यान में खोई है ललिता.' यशोदा ने तम्बू से बाहर आकर ललिता के ओर
देखते हुए कहा, `क्या याद आ गया?'
चौंक कर ललिता ने सामने देखा, नन्दरानी यशोदा उस की ओर की ध्यान से देख
रही थीं.
`मेरी यशोदा मैया,' बालकों की तरह यशोदा से चिपटते हुए ललिता बोली, `मैया
में इस समय सोच रही थी कि अब तो कृष्ण राजाओं के महाराजा बन गए हैं. हम
सब से मिलेंगें भी या नहीं मिलेंगे...उसके पास जाने का भी साहस नहीं
होता!' कहते हुए ललिता की आँखों में आँसू छलछला आए. वह आगे और कुछ कहना
चाहती थी तभी दूर के तम्बुओँ से शोर सुनाई दिया.
कई अंगरक्षक सैनिक भीड़ को हटाने के यत्न कर रहे थे. तभी सबने देखा, सिर
पर मोर-पंख लगा, सुन्दर मुकुट पहने, पीताम्बर पहने, सम्राट कृष्ण पैदल उस
ओर आ रहे थे जिधर ब्रज के गोप, ग्वालबाल और नन्द जी के तम्बू थे. यशोदा,
ललिता, विशाखा शोर सुन कर तम्बू से बाहर आकर आश्चर्य से देख रहीं थीं,
कृष्ण उनकी ओर ही आ रहे थे.
`क्या सचमुच कृष्ण हमसे मिलने आ रहे हैं? भ्रम है या सच है?' धड़कते
ह्रदय को हाथ से दबाते हुए ललिता ने तम्बू का परदा हटा कर, राधा की बाँह
पकड़ कर, बाहर की ओर आने का संकेत करते हुए कहा, `अरी राधा देख, कृष्ण
इधर आ रहे हैं! वही मनोहर मधुर मुस्कान हैं; वहीं मनमोहन साँवला रूप आयु
के साथ और भी मनमोहक हो गया है. चल, बाहर आकर उनके स्वागत की तैयारी कर,
हम गोपग्वालों से मिलने महाराजाओं के महाराज आ रहे हैं.'
`पगली है ललिता, मैं तो सब कुछ उन्हें बहुत पहले दे चुकी हूँ, अब मेरे
पास उसके स्वागत के लिए क्या बचा है जिससे उसका स्वागत करूँगी!'
`यशोदा!' नन्द जी ने देखा कृष्ण उनसे मिलने आ रहे हैं. वह हर्ष से भर गए,
उनका कन्हाई उन्हें भूला नहीं है. `मेरा बालकृष्ण अब राजाओं का राजा है,
उसका स्वागत हम कैसे करेंगें.'
यशोदा सकुचाते हुए सोच रही थी. तभी अपने अंगरक्षकों को हटाते हुए,
लम्बे-लम्बे डग भरते हुए, कृष्ण जी शीघ्रता से आए और नन्दजी के चरण छूकर
यशोदा से चिपट गए.
यशोदा की आँखों में हर्ष के आँसू छलछला आए. `इतने बड़े महाराजा होकर भी
तुम हमें नहीं भूले कृष्ण?' आँखों में आए आँसुओंॅ को पोंछ कर कृष्ण के सिर
पर प्यार से हाथ फेरते हुए यशोदा बोली, `तुम्हें हमारी याद रहीं, कृष्ण!
कितने वर्ष व्यतीत हो गए, तुम वैसे ही मेरे बालकृष्ण रहे.'
