<ळिटेरटुरे><णोवेल्><खिस्होर् घिरिरज्><अट्ह फ्रस्टविट्><१९८२><षज्कमल् फ्रकस्हन्><णेत् ढेल्हि><७०-७५><२०१०><खिस्होर् घ्.,यट्ह फ्रस्टविट्, णो>

+ अन्तिम पैरा में विभागाध्यक्ष ने लिखा था-"चूँकि आपने मेरी राय जानने की कृपा
की इसलिए मैंने अपनी राय बिना शब्दों और विचारों की कोताही किये स्पष्ट रूप से
आपके सामने रख दी. हाथ लगे इस अवसर का उपयोग यह निवेदन करने के लिए भी करना
चाहता हूँ कि प्रशासन अब तक ऐसे अष्टवक्र व्यक्ति की तरह है जिसे सड़क पर चलते
हुए हर क्षण टकटकी बाँधकर देखा जा रही है. उस दृष्टि से वह तभी बच सकता है जब
वह बिना इधर-उधर बहके सीधा चलता रहे. अत: हर प्रशासन के लिए अनिवार्य है कि वह
जिसका जो निकलता हो वह उसको देता चले. बड़ा स्वार्थी नहीं होगा तो छोटा अपने आप
स्वार्थी होने से डरेगा. मैं समझता हूँ कि पत्रावली की परिपाटी यही सोचकर आरम्भ
की गयी होगी कि व्यक्ति सामने न होकर तथ्य सामने रहे. इतने बड़े अमले की
परिकल्पना भी इसीलिए की गयी थी कि अगर एक व्यक्ति क्षुद्र स्वार्थों के सामने
घुटने टेक दे तो दूसरा, ऊपर का व्यक्ति, उसे सहारने की कोशिश करे. अगर वह भी न
सँभले और न सँभाल पाये तो उनसे ऊपरवाला उन सबको सँभाल ले. लेकिन लगता है कि वह
छोटा और क्षुद्र इन्सान अपने हाथ-पाँव फैलाकर छोटे से लेकर बड़े-से-बड़े
अधिकारी तक सब में समान रूप से बस चुका हा. कहाँ रहा छोटापन और कहाँ रहा
बड़प्पन ! कौन किसको सँभाले ? पदों की यह वर्ण-~व्यवस्था अधिकारों के विभाजन
एवं संचयन हेतु बनायी गयी पिटारियाँ थीं. पदाधिकारियों के साथ-साथ मानसिक
परिष्कार की भी परिकल्पना की गयी थी, लेकिन अब !...छोड़िये, मैं इस बहस में
नहीं पड़ना चाहता, मैंने सम्भवत: बहुत कुछ अनर्गल और विषय से असम्बद्ध लिख
डाला. शायद इसलिए क्योंकि मैं यह सब लिखना चाहता था. अन्त में मैं इतना ही कहना
चाहता हूँ कि वालेसर को उसके काम और सन्तोषजनक व्यवहार के आधार पर स्थायी करने
का अनुग्रह करें. ये चिट्ठियाँ जो एक इन्सान की हत्या करने के लिए हथियार के रूप
में इस्तेमाल की जा रही हैं फ़ाइल से निकालकर फेंक दें. दुर्भावना चाहे चिट्ठी
के रूप में रहे या व्यक्ति के रूप में, अपना विस्तार करती ही है. मानवीय
सम्बन्धों के इस बृहत ताल को जहाँ तक हो हम निर्मल रखें तभी हम अपने कोमल
संवेगों और भावनाओं को सुरक्षित रख सकने में सफल हो सकेंगे. किसी भी
बड़े-से-बड़े व्यक्तिगत स्वार्थ और हित से इन्सान का महत्व कहीं अधिक होता है,
चाहे वह जो भी हो और जैसा भी हो."
यह सही था कि विभागाध्याक्ष की उपरोक्त टिप्पणी प्रशासनिक तथा औपचारिक
लिखा-पढ़ी की सीमाओं का अतिक्रमण करती थी. उसे पढ़कर किसी भी प्रशासनिक व्यक्ति
को यह लग सकता था कि या तो वह टिप्पणी केवल एक व्यक्ति के व्यक्तिगत हितों को
ध्यान में रखाकर लिखी गयी है या फिर इसके पीछे राजनीतिक कारण हैं. लेकिन अब
इतने लम्बे अन्तराल के बाद तीसरे एवं उस परिस्थिति से असम्बद्ध व्यक्ति द्वारा
पढ़े जाने पर यह भी लग सकता है कि नोट लिखानेवाले का समस्या के प्रति गहरा
सरोकार भी है. उनका यह प्रस्ताव अवश्य थोड़ा परिपक्व मालूम पड़ रहा था कि
पत्रावली से शिकायती पत्र निकाल-~कर फेंक दिया जाये. सच पूछिए तो एक
छोटे-से-छोटा पुर्ज़ा जो पत्रा-~वली पर आ जाता है, संस्कार की तरह पत्रावली का
अभिन्न अंग हो जाता है और निरन्तर बना रहता है. वैसे भी लिखा-पढ़ी में कोई बात
तब तक नहीं चलती जब तक एक के प्रमाण को दूसरे के द्वारा अप्रमाणित न कर दिया
जाय. चाहे जो भी हो, विभागाध्यक्ष ने बिना उन बातों की परवाह किये जो प्रशासन
की औपचारिकताओं के हिसाब से अनिवार्य होती हैं, जो कुछ अनुभव किया वही लिखा था.
यही कारण था कि बावजूद सब प्रकार की भावुकताओं के उनका सरोकार स्पष्ट रूप से
रेखांकित होता गया था.
मैंने उस टिप्पणी को गौर से देखा तो पन्ने के अन्त में मकौड़े-मेर छूटी जगह
में बारीक-सा पी.टी.ओ. लिखा था. दूसरी और निदेशक ने "कृपया बात करें" लिखकर
पत्रावली वापिस लौटा दी थी. जिस तारीख को निदेशक ने बात करने के लिए पत्रावली
को वापिस किया था उसी तारीख को विभागाध्यक्ष ने आकर बात कर ली थी.
विभागाध्यक्ष ने निदेशक को एक पत्र अलग से भी लिखा था. वह पत्रावली पर अभी भी
मौजूद था. वह पत्र स्थिति को और भी अधिक विचित्रता प्रदान करता था. दरअसल
बालेसर की नियुक्ति के दो-चार दिन पहले राम सुमेर नाम के एक और आदमी की मौलिक
पद पर नियुक्ति हुई थी. राम सुमेर मौलिक नियुक्ति के दो-तीन माह पूर्व ही दैनिक
वेतन पर भर्ती हुआ था. ठीक एक वर्ष बाद उसको स्थायी कर दिया गया था. जब स्थायी
किया गया था उस समय एक अनाम पत्र आया था जिसमें लिखा गया था कि राम सुमेर की
मौलिक नियुक्ति भी अवैधानिक रूप से की गयी थी और स्थायीकरण भी अत्यन्त अनियमित
ढंग से किया गया है. सम्बन्धित सहायक और सहायक प्रसासन अधिकारी के विरुद्ध एक
घृणित किस्म के आरोप का भी उल्लेख उस पत्र में था.सम्बन्धित सहायक और सहायक
प्रशासन अधिकारी राम सुमेर की औरत का संयुक्त रुप से उपभोग करते हैं. यदि प्रसासन को विश्वास न हो तो इसकी
स्वयं जाँच करा ले अथवा हमे अवसर दें कि हम उसके प्रमाण प्रस्तुत कर सकें. यही
कारण है कि दो-दो तीन-तीन साल से दौनिक वेतन पर कार्यरत कर्मचारी अभी तक उसी
हालत में पड़े अपनी किस्मत पर रो रहे हैं और राम सुमेर जैसा आदमी, जौ अभी कुछ
महीने पहले भर्ती हुआ, पक्की नौकरी पा गया. विभागाध्यक्षों ने इस पत्र की एक
प्रति राम सुमेर की पत्रावली से प्राप्त करके अपने पत्र के साथ नत्थी कर दी थी.
पत्र निदेशक महोदय से संबोधित था. निदेशक महोदय ने उस पत्र पर यह लिखकर वापिस
कर दिया था कि इस प्रकार के आरोपों की ओर ध्यान देना कीचड़ उछालना होगा, अत:
मैं यह मानकर इस पत्र को दाखिल दफ्तर करने के आदेश देता हूँ कि इस बात के पीछे
कोई सत्यता नहीं है. अगर ऐसे लोग हैं जौ इतने पुराने हैं, उनकी नियुक्ति के
पत्राजात प्रस्तुत किये जायें. निदेशक के आदेशों पर क्या कार्यवाही हुई इसका न
तो विभागाध्यक्ष के उस पत्र में उल्लेख था, न और कहीं.
विभागाध्यक्ष ने इस पूरी पृष्ठभूमि में केवल एक ही बात की ओर ध्यान आकर्षित
किया था कि इस प्रकार के पत्रों को जब निदेशक महोदय नज़रअन्दाज कर सकते हैं और
परिस्थितिजन्य प्रमाण होते हुए भी उस पर किसी प्रकार की कार्यवाही करने से बचते
हैं तो फिर यह समझ में नहीं आता कि बालेसर या उस तरह के छोटे वर्ग के
कर्मचारियों के विरुद्ध की गयी इस प्रकार की शिकायतों पर समान निर्णय लेने में
उन्हें क्या हिचकिचाहट हो सकती है !
निदेशक महोदय ने उस पत्र की प्राप्ति के दो दिन के अन्दर बालेसर की फाइल पर
आदेश पारित कर दिये थे. उन्होंने लिखा था कि मैं विभागाध्यक्ष महोदय की
संस्तुति से सहमति अनुभव करता हूँ. श्री बाले-~सर को स्थायी करने का मामला इन
निराधार शिकायतों के आधार पर रोका जा सकता. किसी भी कर्मचारी के स्थायीकरण
का आधार मुख्यत:उसके आचरण और उसके काम का मूल्यांकन होता है.
उसके बारे में आधिकारिक रुप से कहने का औचित्य उसी अधिकारी को होता है
जो उसके काम को निकट से देखता है और उसके गुण -अवगुणों कोपहचानता है.
अत: श्री बालेसर की सेवाओं के स्थाईकरण के मामले में जो बात सबसे अधिक सहायक
हो सकती है, वह है विभागाध्यक्ष की रिपोर्ट. विभागाध्यक्ष की रिपोर्ट को
स्वीकार करते हुए मैं श्री बालेसर की सेवाओं को उनके वर्तमान पद पर स्थायी
करता हूँ.
उसके बाद दूसरे पैरा में उन्होंने लिखा,"विभागाध्यक्ष का जो दूसरा पत्र है उसके
बारे में मैं यही कह सकता हूँ कि कई बार इस प्रकार के पत्र अधिकारियों और
प्रभारियों को बदनाम करने के लिए भी लिखे जाते हैं. यही बात श्री बालेसर के
विरुद्ध लिखे गये पत्रों के बारे में भी सही हो सकती है. इसलिए मैं यही सलाह
दूँगा कि हर स्तर पर काम करने-~वाले लोगों को सचेत रहना चाहिए और उन्हें चाहिए
कि वे अपनी तरफ़ से शिकायत का कोई अवसर न दें. मैं विभागाध्यक्ष का आभारी हूँ
कि वे मामले की गहराई तक गये, हर गाँठ को बहुत ही सतर्कता के साथ खोलने में
मदद की."
पत्रावली को एक लम्बे वक्फ़े के बाद फिर निदेशक के पास लौटकर आना पड़ा था.
कार्यालय ने स्पष्टीकरण चाहा था कि बालेसर का स्थायी-~करण किस तिथि से लागू
माना जाये ? सहायक प्रशासन अधिकारी ने संस्तुति की थी कि बालेसर को आदेश पारित
होने की तिथि से स्थायी मान लिया जाना चाहिए. लेकिन प्रशासन अधिकारी ने फाइल को
इस सवाल के साथ वापिस कर दिया था कि अब तक क्या परिपाटी अपनायी जाती रही है ?
प्रशासन अधिकारी ने इस सवाल का जवाब लगभग एक महीने तक लौटकर नहीं आया. एक महीने
बाद भी पत्रावली तब हिली जब विभागाध्यक्ष ने निदेशक को एक सख्त नोट लिखा कि
लगभग एक महीने पहले आपने मुझे श्री बालेसरवाले मामले में बातचीत करने के लिए
बुलाया था और आश्वासन दिया था कि एक सप्ताह के अन्दर उचित निर्देश निर्गत कर
दिये जायेंगे. मुझे दुख और क्षोभ के साथ लिखना पड़ रहा है कि अभी तक उस बारे
में कोई कार्यवाही प्रशासन ने नहीं की. अखबारों में तो पढ़ने में आता है कि
कर्मचारी रिटायर होकर मर भी जाते हैं परन्तु वे स्थायी नहीं हो पाते. मैं यह
कहना चाहता हूँ कि श्री बालेसर के मामले में लगातार और हर स्तर पर रुकावटें
डाली जाती रहीं, सबब चाहे कुछ भी रहा हो. उच्चतम अधिकारी हाथ-पर-हाथ रखकर असहाय
तमाशबीन की तरह सबकुछ होते देख हे हैं. प्रशासन का यही रुख लोगों के मन में
वैमनस्य का भाव जगा देता है. स्वाभाविक है कि कमज़ोर वर्ग के मन में यह भावना
उत्पन्न हो कि उनको अना-~वश्यक रूप से इसलिए तंग किया जाता रहा है क्योंकि वे
हर तरह से कमज़ोर हैं. इस तरह की भावना इन्सान को कई तरह के गलत नतीजों पर
पहुँचने का आधार देती हैं, जिसके परिणाम कभी-कभी बहुत दूरगामी होते हैं. वैसे
तो इस तरह का व्यवहार किसी के साथ भी करना अनुचित है, खासतौर से कमज़ोर वर्ग के
लोगों के साथ तो और भी अधिक...क्योंकि वे इस वर्ण-व्यवस्थोन्मुखी समाज में वैसे
ही मानसिक रूप से विस्थापित अनुभव करते हैं. जब इस तरह का व्यवहार किया जाता है
तो उनकी स्थिति 'मरता क्या न करता' वाली हो सकती है. मेरा आपसे निवेदन है कि आप
अपने कार्यालय को निर्देश दें कि जो भी निर्णय लेना हो तत्काल ले जिससे आगे का
रास्ता खुल सके.
निदेशक ने वह नोट 'अत्यावश्यक' की पताका लगाकर कार्यालय को तत्काल भेज दिया था.
सबसे पहले उस नोट को प्रशासन अधिकारी ने देखा था. उन्होंने उसी पताका पर लिखा
'तत्काल'. फिर लिखा कि इस सम्बन्ध में आख्या प्रस्तुत की जाय कि अभी तक
पत्रावली क्यों प्रस्तुत नहीं की गयी. तत्पश्चात वह नोट सहायक प्रशासन अधिकारी
के पास गया. सहायक प्रशासन अधिकारी ने प्रशासन अधिकारी के आदेशों के नीचे लाल
रोशनाई से लाइन खींचकर लिखा,"अविलम्ब प्रस्तुत करें." अधीक्षक के पास गया.
अधीक्षक ने चिड़िया बैठाकर नोट सम्बन्धित सहायक को पकड़ा दिया. सहायक उस नोट पर
यह लिखकर कि वह पत्रावली श्री बालेसर के स्थायीकरण की तिथि के बारे में
स्पष्टीकरण प्राप्त करने के लिए उच्च अधिकारियों को लगभग एक-डेढ़ माह पूर्व
भेजी गयी थी, जो अब तक लौटकर नहीं आयी. सम्भवत: वह अभी तक उच्च अधिकारियों के
विचाराधीन ही है.
अधीक्षक ने उस पर यह लिखकर वापिस कर दिया कि "कृपया पता लगायें, इतना ही लिख
देना पर्याप्त नहीं." उसके बाद कुछ दिन तक रिसीट, डिस्पेच सम्बन्धित बाबुओं की
आख्याएँ एकत्रित की जाती रहीं. उन सबसे यह निष्कर्ष निकल रहा था कि पत्रावली का
प्रत्यावर्तन हुआ. विभाग तक आयी. रजिस्टर में चढ़ाकर अधीक्षक महोदय को दे दी
गयी. उसके आगे पत्रावली का पता नहीं चलता था कि कहाँ गयी. अधीक्षक इस बात से
बहुत नाराज़ थे. उसी नाराज़गी में उन्होंने लिखा कि पत्रावली खाने की चीज़ तो
थी नहीं. अगर पत्रावली आयी होगी तो सम्बन्धिक सहायक को दे दी गयी होगी. अगर
आवागमन-रजिस्टर में उसका उल्लेख नहीं किया गया तो उसका जिम्मेदार अधीक्षक नहीं
हो सकता. सम्बन्धित एल.डी.सी. बतायें कि पत्रावली कहाँ भेजी गयी और किसको दी
गयी.
एल.डी.सी. ने लिखा कि रजिस्टर में चढ़ाने के बाद पत्रावली हमेशा की तरह अधीक्षक
महोदय की मेज़ पर रख दी गयी थी. इस सम्भावना से इन्कार नहीं किया जा सकता कि
मेज़ पर पहुँचने के बाद पत्रावली सम्बन्धित सहायक या किसी दूसरे व्यक्ति को
अन्यमस्कता में दे दी गयी हो. यह सम्भव है कि जिस किसी व्यक्ति का उस पत्रा-
~वली से स्वार्थ जुड़ा हो, वह उसके हाथ लग गयी हो.
