<शोचिअल् श्चिएन्चेस्><शोचिओलोग्य्><आच्हर्य छ्हटुर्सेन्><अइडिच् शन्स्क्रिटि ढ्रिग् श्पर्स्ह्><१९८३><शन्मर्ग फ्रकस्हन्><ढेल्हि><१६६ टो १७१><२०५४><छ्हटुर्सेन्-अइडिच् शन्स्क्रिटि-२>

ब्रह्मण काल में सामाजिक जीवन उपनिषदों और कहीं-कहीं ब्राह्मणों से भी
यह प्रकट होता है कि इस समय ब्राह्मणों और क्षत्रियों में श्रेष्ठता की
स्पर्धा चल रही थी . ब्राह्मण लोग ब्राह्मणों के यज्ञविधानों में फँसे
थे--तब क्षत्रियों ने उपनिषद् का मूलतत्व ब्रह्मज्ञान प्राप्त कर लिया था .
यह ब्रह्मज्ञान ब्राह्मणों को नहीं बताया जाता था, आवश्यकता पड़ने पर छिपाया
जाता था . ऐसे मनोरंजक उदाहरण हम नीचे पेश करते हैं-- विदेह जनक की भेंट कुछ
ऐसे ब्राह्मणों से हुई जो कि अभी आये थे . ये श्वेतकेतु, आरूणेय, सेरमसुष्म
सत्ययज्ञ और याज्ञवल्क्य थे . उसने पूछा--"क्या तुम अग्निहोत्री की विधि
जानते हो ?" तीनों ब्राह्मणों ने अपनी शक्ति और बुद्धि के अनुसार उत्तर दिये
परन्तु किसी के उत्तर ठीक न थे . याज्ञवल्क्य का उत्तर यथार्थ बात के निकट
था परन्तु वह पूर्ण न था . जनक ने उनसे यही कहा और रथ में बैठकर चल दिया .
ब्राह्मणों ने कहा--"इस राजन्य ने हम लोगों का अपमान किया है ." याज्ञ-वल्क्य
रथ पर चढ़कर राजा के पीछे गया और शंका निवारण की . (शतपथ ११/४/५) अब से जनक
ब्राह्मण समझा गया . (शत ब्रा.  ११/६/२१) श्वेतकेतु आरूणेय पांचालों की एक
राजसभा में गया . प्रवाहन क्षत्रिय ने उससे पाँच प्रश्न किये, पर वह एक
का भी उत्तर न दे सका . तब राजा ने उसे मूर्ख कहकर भगा दिया--वह पिता के
पास आया और कहा--"पिता ! उस राजन्य ने मुझसे पाँच प्रश्न किये, और मैं एक
का भी उत्तर न दे सका ." उसके पिता गौतम ने कहा--"पुत्र ! यह ब्रह्मविद्या
हम ब्रह्मणों को प्रकट नहीं है ." दूसरे दिन राजा गौतम के पास गया और शिष्य
की तरह समिधा लेकर सन्मुख बैठा . राजा ने कहा--"हे गौतम ! यह ज्ञान तुमसे
प्रथम और किसी भी ब्रह्मण ने नहीं प्राप्त किया था, इसलिए ब्राह्मणों में
सबसे प्रथम तुम्हीं को मैं यह ज्ञान प्रदान करता हूँ ." और तब गौतम ने उसे
वह ज्ञान दिया . यह विद्या केवल क्षत्रियों ही की थी . (छान्दोग्य उप.  ५/३)
इसी उपनिषद् में एक दूसरे स्थान पर इसी प्रवाहन ने दो घमण्डी ब्राह्मणों
को निरूत्तर करके उन्हें आत्मा का ज्ञान बताया था . शतपथ ब्राह्मण
(१०/६/१/१)में और छान्दोग्य उप.  (५/२) में एक ही कथा है--वह इस प्रकार
है कि पाँच ब्राह्मण-गृहस्थों और वेदान्तियों में इस बात की जिज्ञासा हुई
कि `आत्मा क्या है? ईश्वर क्या है ?' वे उद्दालक आरूणी के पास गये . आरूणी
को भी इस विषय में सन्देह था ? इसलिए वह अश्वपति कैकय राजा के पास उन्हें
ले गया . जिसने उन्हें सादर ठहराया . वे दूसरे दिन हाथ में समिधाएँ लिए हुए
राजा के सन्मुख शिष्य की भाँति गये और उसने वह ज्ञान प्रदान किया . कौशीतकी
उपनिषद् (१/१) में लिखा है कि उद्दालक आरुणी और उसका पुत्र श्वेतकेतु दोनों
हाथ में समिधाएँ लिए हुए चित्रगांगायनी राजा के पास गये और समाधान किया .
कौशीतकी उपनिषद् (४) में प्रसिद्ध विद्वान् गार्ग्यवालाकि और काशियों के
विद्वान राजा अजातशत्रु के वाद-विवाद के विषय में एक प्रसिद्ध कथा लिखी हैं
.इस घमण्डी ब्राह्मण ने राजा को ललकारा परन्तु शास्त्रार्थ में हार गया .
तब अजातशत्रु ने कहा--हे बालाकि तुम केवल इतना ही ज्ञान रखते हो ? उसने कहा
केवलइतना ही . तब अजातशत्रु ने कहा--तुमने मुझे व्यर्थ ही यह कहकर ललकारा
कि--क्यामैं तुम्हें ईश्वर का ज्ञान दूँ . हे बालाकि, वह जो सब वस्तुओं
का कर्त्ता है जिनका तुमने वर्णन किया--वह जिसकी यह सब माया है केवल उसी
का ज्ञान प्राप्तकरना चाहिए . तब बालाकि अपने हाथ में ईंधन लेकर यह कहता
हुआ आया `क्या मैं आपके निकट शिष्य की भाँति आऊँ ?" तब अजातशत्रु ने उसे
उपदेश दिया . यह कथा तथा श्वेतकेतु आरुणेय और प्रवाहन की कथा भी बृहदारण्यक
उपनिषद् मेंदी गयी है . इनके सिवा उपनिषदों में ऐसे अनगिनत वाक्य हैं जो इस
बात को प्रमाणित करते हैं कि क्षत्रिय सच्चे धर्म ज्ञान के सिखाने वाले थे
. वैदिक काल की समाप्ति होने तक आर्यों ने बड़े-बड़े राज्य स्थापित कर लिए
थे--इस बात का पिछले अध्यायों को ध्यानपूर्वक पढ़ने से पता लग जायेगा .
गंगा औरजमुना के द्वावे में आर्यों के बस जाने के उपरान्त ४/५ सौ वर्षों
तक न तो इन्हें युद्ध करने पड़े, न कोई विकट यात्रा करनी पड़ी . फलत: वे
कृषि-शिल्प और विनिमय में लगे और कई सुगठित राज्यों की नींव डाल सके--जो
सर्वथा शान्त औरआदर्श राज्य थे . एक राजा ने अपने राज्य की सुव्यवस्था
का वर्णन इस ढंग से कियाहै-- `मेरे राज्य में कोई चोर, कंजूस, शराबी,
अग्निहोत्र न करने वाला, मूर्ख या व्यभिचारी स्त्री-पुरुष नहीं है ."
(छान्दोग्य उ.  ५/२) ऐसे शब्द कहना किसी भी राजा के लिए अति महत्वपूर्ण
थे . परन्तु जब हम देखते हैं कि ये राजा लोग उच्च कोटि के अध्यात्म तत्व के
ज्ञाता गुरु और विद्वानों में अपना समस्त समय व्यतीत करने वाले थे--तब हमें
इस विषय में सन्देह नहीं रह जाता कि उस समय की प्रजा की दशा ऐसी ही होगी,
जैसा कि अश्वपति कैकय का वाक्य घोषित करता है . इस प्रकार वैदेशिक युद्धों
और संघर्षों से दूर रहकर आर्यों ने जहाँ ऐसे व्यवस्थित और सुन्दर राज्य
बनाये वहाँ उन्होंने एक दोष भी उत्पन्न किया--वह यह कि उनमें जातीय कट्टरता
और संकीर्णता उत्पन्न हो गयी . यज्ञ करानाएक पैतृक व्यवसाय हो गया और पीछे
से वही एक जाति या वर्ण के रूप में बदलगया . धार्मिक रीतियों का आडम्बर
बहुत अधिक बढ़ गया था . पुरोहितों के कृत्योंको राजा लोग स्पर्धा से करते
थे--स्पर्धा से दान देते थे--इसलिए उनका मान सर्वसाधारण में खूब हो गया
था . वे बेटी-व्यवहार परस्पर करने लगे थे, अन्य कुल की कन्या कृपापूर्वक
ले लेते थे पर देते नहीं थे . यही दशा राजाओं की हुई . उन्होंने भी अपना एक
वर्ण सुगठित कर लिया और बेटी-व्यवहार में वही नियम प्रचलित कर दिया . विदेह
कोशल आदि के राजा--राज्य-सत्ता, और गहन ब्रह्मज्ञान के कारण प्रजा की दृष्टि
में देवतुल्य माने जा रहे थे . ऐसी दशा में उनकी कन्याएं मांगने का साहस
कौन करता ? परन्तु ब्राह्मण धन और सम्मान में उनकी बराबरी के व्यक्ति थे .
उनके साथ बेटी-व्यवहार उनका प्रथम अबाध रूप से चलता रहा, पीछे ब्राह्मणों
ने जब क्षत्रियों पर प्रधानता प्राप्त की तब उन्होंने क्षत्रियों को कन्याएं
देना बन्द कर दिया . यह बात तो स्पष्ट होती है कि इस काल में जो वर्णभेद हुआ
वह व्यवसाय प्रधान हुआ . व्यवसायों की भिन्नता ही उसका कारण थी . वायुपुराण
में लिखा है कि--आदि या कृत युग में जाति-भेद नहीं था और इसके उपरान्त
ब्रह्मा ने मनुष्यके कार्य के अनुसार उनमें भेद किया . "उनमें से जो लोग
शासन करने योग्य थेऔर लड़ाई-भिड़ाई के काम में उद्यत थे उन्हें औरों की रक्षा
करने के कारण उसनेक्षत्री बनाया . वे नि:स्वार्थी लोग जो उनके साथ रहते थे,
सत्य बोलते थे, और वेदों का उच्चारण भली-भांति करते थे ब्राह्मण हुए . जो
लोग पतले-दुर्बल थे,किसानों का काम करते थे, भूमि जोतते थे, और उद्यमी थे;
वे वैश्य अर्थात् कर्षकऔर जीविका उत्पन्न करने वाले हुए . जो लोग सफाई
करने वाले थे और नौकरीकरते थे और जिनमें बहुत ही कम बल या पराक्रम था वे
शुद्र कहलाये ."ऐसे ही ऐसे वर्णन अन्य पुराणों में पाये जाते हैं . रामायण
अपने आधुनिक रूप में बहुत पीछे के काल में बनायी गयी थी .जैसा कि हम ऊपर
दिखला चुके हैं . उत्तरकाण्ड के १४वें अध्याय में लिखा हैकि कृत युग में
केवल ब्राह्मण लोग ही तपस्या करते थे; त्रेता युग में क्षत्री लोग उत्पन्न
हुए और तब आधुनिक चार जातियां बनीं . इस कथा की भाषा काऐति-हासिक भाषा में
उल्था कर डालने से इसका यह अर्थ होता है कि वैदिक युग मेंहिन्दू आर्य लोग
संयुक्त थे और हिन्दुओं के कृत्य करते थे, परन्तु ऐतिहासिक काव्य काल में
धर्माध्यक्ष और राजा लोग पृथक होकर पृथक-पृथक जाति के हो गयेऔर जन साधारण भी
वैश्यों और शुद्रों की नीचस्थ जातियों में बँट गये . हम यह भी देख चुके हैं
कि महाभारत भी अपने आधुनिक रूप में बहुत पीछेके समय का ग्रन्थ है . परन्तु
उसमें भी जाति की उत्पत्ति के प्रत्यक्ष और यथार्थ वर्णन पाये जाते हैं
. शान्ति पर्व के १८८वें अध्याय में लिखा है कि "लाल अंग वाले द्विज लोग
जो सुख भोग में आसक्त, क्रोधी और साहसी थे और अपनी यज्ञादि की क्रिया
को भूल गये थे, वे क्षत्रिय वर्ण में हो गये . पीले रंग के द्विज लोग
जो गौओं और खेती वारी से अपनी जीविका पालते थे और अपनीधार्मिक क्रियाओं
को नहीं करते थे वे वैश्य वर्ण में हो गये . काले द्विज लोग जो अपवित्र,
दुष्ट, झुठे और लालची थे और जो हर प्रकार के काम करके अपना पेट भरते थे,
शूद्र वर्ण के हुए . इस प्रकार द्विज लोग अपने-अपने कर्मों के अनुसार पृथक
होकर भिन्न-भिन्न जातियों में बँट गये." इन वाक्यों के तथा ऐसे ही दूसरे
वाक्यों के लिखने वाले नि:सन्देह इस कथा को जानते थे कि चारों जातियों की
उत्पत्ति ब्रह्मा की देह के चार भागों से हुई है . परन्तु उन लोगों ने इसे
स्वीकार न करके इसे कवि का अलंकारमयवर्णन समझा है . जैसी कि वह यथार्थ में
है भी . वे बराबर इस बात को लिखते हैं कि पहले-पहल जातियाँ नहीं थीं . वे
बहुत ही स्पष्ट तथा न्याय-संगत अनुमान करते हैं कि काम-काज और व्यवसाय के
भेद के कारण पीछे से जाति-भेदहुआ . अब हम इस प्रसंग को छोड़कर इस बात पर
थोड़ा विचार करेंगे कि ऐतिहासिक काव्य काल में जाति-भेद किस प्रकार था .
हम ऊपर कह चुके हैं पहिले-पहल जाति भेद गंगा के तटों के प्रांतवासियों
हीमें हुआ . परन्तु यह स्मरण रखना चाहिए कि इस रीति के बुरे फल तब तक
दिखायीनहीं दिये और न तब तक दिखायी दे ही सकते थे, जब तक कि हिन्दू लोगों
के स्वतन्त्र जाति होने का अन्त नहीं हो गया . ऐतिहासिक काव्य काल में भी
लोग ठीकब्राह्मणों, क्षत्रियों की नाई धर्म-विषयक ज्ञान और विद्या सीखने के
अधिकारी समझे जाते थे और ब्राह्मणों, क्षत्रियों, और वैश्यों में किसी-किसी
अवस्था में परस्पर विवाह भी हो सकता था . इसलिए प्राचीन भारतवर्ष का इतिहास
पढ़ने वाले इस जातिभेद की रीति के आरम्भ होने के लिए चाहे कितना ही अफसोस
क्यों न करेंपर उन्हें याद रखना चाहिए कि इस रीति के बुरे फल भारतवर्ष में
मुसल-मानों केआने के पहले दिखायी नहीं पड़े थे . श्वेत यजुर्वेद के सोलहवें
अध्याय में कई व्यवसायों के नाम मिलते हैं जिससे कि उस समय के समाज का
पता लगता है--जिस समय इस अध्याय कासंग्रह किया गया था . यह बात तो स्पष्ट
है कि इसमें जो नाम दिये हैं वे पृथक-पृथक जातियों के नहीं हैं . जैसे २०
और २२ कण्डिका में भिन्न-भिन्न प्रकार के चोरों का उल्लेख है, और २६वीं
में घुड़सवारों, सार-थियों और पैदल सिपाहियों का . इसी प्रकार, २७वीं
कण्डिका में जो बढ़यों, रथ बनाने वालों, कुम्हारों और लुहारों का उल्लेख
है, वे भी भिन्न-भिन्न कार्य करने वाले हैं--कुछ भिन्न जातियाँ नहीं हैं
. उसी कण्डिका में निषाद और दूसरे-दूसरे लोगों का भी वर्णन है . यह स्पष्ट
है कि ये लोग यहाँ की आदि देशवासिनी जातियोंमें से थे और आजकल की भांति उस
समय के हिन्दू समाज में सबसे नीचे थे . इसी ग्रन्थ के ३०वें अध्याय में
यह नामावाली बहुत बढ़ाकर दी है . हम पहले दिखला चुके हैं कि यह अध्याय बहुत
पीछे के समय का है और वास्तव में उपोद्घात है . पर इसमें भी बहुत से नाम ऐसे
मिलते हैं जो केवल व्यवसाय प्रगट करते हैं और बहुत से ऐसे हैं जो नि:सन्देह
आदिवासियों के हैं . उसमें इसका तो कहीं प्रमाण ही नहीं मिलता कि वैश्य लोग
कई जातियों में बँटे थे . उसमें नाचने वाले वक्ताओं, और सभासदों के नाम,
रथ बनाने वालों, बढ़ईयों, कुम्हारों, जवाहिरियों, खेतिहरों, तीर बनाने
वालों और धनुष बनाने वालों के नाम, बौने, कुबड़े, अन्धे और बहिरे लोगों के,
वैद्य और ज्योतिषियों के, हाथी-घोड़े और पशु रखने वालों के, नौकर द्वारपाल,
रसोइयों और लकड़िहारों के, चित्रकार और नामादि खोदने वालों के, धोबी, रंगरेज
और नाइयों के, विद्वान् मनुष्य, घमण्डी और कई प्रकार की स्त्रियों के, चमार,
मछुआहे, व्याध और बहेलियों के, सोनार और व्यापारी और कई तरह के रोगियों के,
नकली बाल बनाने वालों, कवि और कई प्रकार के गवैयों के नाम मिलते हैं . यह
स्पष्ट है कि ये सब नाम जातियों के नहीं हैं . इसके सिवाय मागध, सूत, भमिल,
मृगयु, स्वनिन, दुमेह आदि जो नाम आये हैं वे स्पष्टत: आदिवासियों के नाम हैं
जो आर्य समाज की छाया में रहते थे. यहाँ पर हमें केवल इतना ही और कहना है
कि करीब-करीब यही नामावली तैत्तकरीय ब्रह्मण में भी दी है . ऊपर की नामावली
से जिस समय का वर्णन हम कर रहे हैं, उस समय के समाज और व्यवसाय का कुछ हाल
जाना जाता है; पर इस नामावली से और जाति से कोई सम्बन्ध नहीं है . ऐतिहासिक
काव्य काल में और इसके पीछे भी मुसलमानों के यहाँ आने के समय तक बराबर आर्यों
में से अधिकतया लोग वैश्य थे, यद्यपि वे कई प्रकार का व्यवसाय करते थे .
वैश्य ब्राह्मण और क्षत्रिय यही तीन मिलकर आर्य जाति बनाते थे और वे इस
जाति के सब स्वत्व के और पैतृक विद्या और धर्म सीखने के अधिकारी थे . केवल
पराजित आदिवासी ही जो शूद्र जाति के थे, आर्यों के स्वत्वों से अलग रक्खे
गये थे . पुराने समय की जाति-रीति और आजकल की जाति-रीति में यही मुख्य भेद
है . पुराने समय में जाति ने ब्राह्मणों को कुछ विशेष अधिकार और क्षत्रियों
को भी कुछ विशेष अधिकार दिया था . पर आर्यों को कदापि बांटकर अलग-अलग नहीं
कर दिया था . ब्राह्मण, क्षत्रिय, और साधारण लोग यद्यपि अपना पृथक-पृथक
पैतृक व्यवसाय करते थे, पर वे सब अपने को एक ही जाति का समझते थे, एक ही
धर्म की शिक्षा पाते थे . एक ही पाठशाला में पढ़ने जाते थे . उन सबका एक
ही साहित्य और कहावतें थी, सब साथ ही मिलकर खाते-पीते थे, सब प्रकार से आपस
में मेल-मिलाप रखते थे और एक-दूसरे से विवाह भी करते थे और अपने को पराजित
आदिवासियों से भिन्न `आर्यजाति' का कहने में अपना बड़ा गौरव समझते थे .
पर आजकल जाति ने वैश्य आर्यों को सैकड़ों सम्प्रदायों में पृथक-पृथक कर
दिया है . इन सम्प्रदायों ने जाति भेद बहुत ही बढ़ा दिया है, उनमें परस्पर
विवाह और दूसरे सामाजिक हेलमेल को रोक दिया है, सब लोगों में धर्म, ज्ञान
और साहित्य का अभाव कर दिया है . उन्हें वास्तव में शूद्र बना दिया है .
