<शोचिअल् श्चिएन्चे><षेलिगिओन्><शर्वेपल्लि षड्ह ख्रिस्हनन्><ढ्हर्म अउर् शमज्><१९७८><षज्पल् ' शोन्><ढेल्हि><७८ टो ८३><२८००><षड्ह-ख्रिस्हनन्-ढ्हर्म अउर् शमज्>

यदि आत्मा स्वच्छ हो और प्रेम प्रगाढ़ हो, तो हम उस उच्च कल्पना में
जिसे हम परमात्मा कहते हैं, श्रद्धा रखते हुए संसार में कार्य कर सकते
हैं. सन्त आत्माएं मनुष्य के कष्टों के प्रति संवेदनशील होती है और जीवन
के बोझ को अपने बोझ की ही भांति अनुभव करती हैं. उनकी देशभक्ति
विश्वव्यापी होती है; उनकी दृष्टि में युद्ध मानवता का अपने ही विरुद्ध
दो भागों में विदीर्ण हो जाना है, जो बहुत ही कुत्सित है, क्योंकि
प्रेममय दयालुता ही सर्वोच्चय सौन्दर्य है. हमें जीवन के सर्वोत्कृष्ट
विशेषाधिकार का उपयोग इस ढंग से करना चाहिए कि विश्व की सृजनशील ऊर्जा
हममें सजीव हो उठे, वह हमारे शरीर को अपने वस्त्र रूप में धारण कर सके,
अपने-आपको हमारी चेतना द्वारा क्रियान्वित कर सके और परिवेश पर विजय पा
सके.
धार्मिक जीवन के विकास के लिए यह आवश्यक है कि मनुष्य व्यावहारिक गतिविधि
से विरत हो जाए, जिससे बौद्धिक या भावात्मक चिंतन की एकाग्रता हो पाए.
धार्मिक जीवन निवर्तन (पीछे हटना) और पुनरावर्तन की एक लयबद्ध गति है:
व्यक्तिगत एकान्त में निवर्तन, जो विचार और चिन्तन की आवश्यकता का द्योतक
है, और समाज के जीवन में पुनरावर्तन. एकान्त की गतिविधि दो रूप धारण करती
है: बौद्धिक, जो दर्शन और धर्मविज्ञान की ओर ले जाती है; और भावात्मक, जो
कला और रहस्यवाद में जाकर परिणत होती है. ये दोनों धार्मिक जीवन के
अवयवभूत अंग है, व्यक्ति की पृथक और स्वतन्त्र गतिविधियां नहीं हैं. जब
भी कभी हमें विफलता अनुभव हो रही हो, अपनी ऊर्जा क्षीण होती हुई, शक्ति
दुर्बल पड़ती हुई अनुभव हो रही हो और ऐसा लगता हो, हम स्नायवीय विक्षेप
(नर्वस-ब्रेकडाउन) के छोर पर खड़े हैं, तो हमें प्रार्थना और ध्यान की
शरण लेनी चाहिए. ईसा के मौन सीधे तौर पर शक्ति को फिर तरोताजा कर देने से
सम्बद्ध थे. पहाड़ियों पर और जैतूनों के शिखर के बाग में उसकी प्रार्थना
की रात्रियां शक्ति प्राप्त करने के लिए ही बीती थीं. जो लोग भगवान के
निकट `प्रतीक्षा' करेंगे, उनकी शक्ति अवश्य `फिर नई' हो जाएगी. "तुम्हें
शक्ति निस्तब्धता और विश्राम (एकान्त) में प्राप्त होगी." मादाम गुयों के
शब्दों में वे "परमात्मा के साहचर्य में बिताती हुई सृजनशील घड़ियां"
हैं. सभी ईश्वरनिष्ठ व्यक्तियों के जीवन में हमें यह लयबद्ध गति दिखाई
पड़ती है; दबाव और तनाव की ओर से निश्चेष्टता और चिन्तन की ओर, तुफान से
निस्तब्धता की ओर तथा संघर्ष से शान्ति की ओर झूले की-सी गति; और सभी
जगह, एकान्त में जो दिव्य दृष्टि प्राप्त होती है, वही तुफानों में भी
जीवन का पथ-प्रदर्शन करती है. दिव्यदृष्टिसम्पन्न मनुष्य अपने स्वपनों को
वास्तविकता के तन्तुओं में गूंथ देते हैं. उनका रूख अपने अस्तित्व के ऊपर
विजय पाने का होता है, उससे बचकर भाग खड़े होने का नहीं. निरपेक्षता या
तटस्थता को ऊंचा नहीं बताया गया, अपितु साम्यावस्था (समतुलन) को ऊंचा कहा
गया है. इस संसार का, जो कि मतभेदों या झगड़ों का क्षेत्र है, उद्धार
केवल अन्तर्दृष्टि द्वारा ही हो सकता है.
वैयक्तिक और सामाजिक, दोनों ही पहलू अत्यावश्यक हैं. व्यक्ति को कभी भी
समाज द्वारा या अनेक मध्यवर्ती समूहों में से किसी के द्वारा पूर्ण
समावेशन (अपने साथ संयुक्त कर लेने) का वशवर्ती नहीं होना चाहिए. समाज की
शक्ति सबल व्यक्तियों की शक्ति से ही बनती है. यदि व्यक्तित्व जाता रहे,
तो समझो कि सब कुछ जाता रहा. आधुनिक मनुष्य को बिना अपनी सामाजिक चेतना
या अन्त:करण को गंवाए, अपने अन्दर व्यक्तिगत पहल करने के एक स्रोत को खोज
निकालना चाहिए, जो इतना सबल हो कि सामाजिक निरंकुशताओं (ताना-~शाहियों)
का सामना कर सके.
धर्म का उद्देश्य चिन्तन या भाव-समाधि नहीं हैं, अपितु जीवन की धारा के
साथ एकात्म्य स्थापित करना और इसलिए सृजनात्मक प्रगति में भाग लेना है.
धर्मपरायण मनुष्य उसके ऊपर उसकी भौतिक प्रकृति या सामाजिक दशाओं द्वारा
थोपी गई मर्यादाओं से ऊपर उठ जाता है और सृजनात्मक उद्देश्य को विशालतर
बनाता है. धर्म एक गत्वर (गत्यात्मक) प्रक्रिया है, सृजनशीलता तीव्र
मनोवेग के नवीकृत प्रयास, जो असाधारण व्यक्तियों के माध्यम से कार्य करता
है और जो मानव-जाति को एक नये स्तर तक उठाने के लिए प्रयत्नशील है. यदि
सामाजिक निश्चेष्टतावाद, जो रहस्यवाद का परिणाम बताया जाता है, बुरा है,
तो आर्थिक भाग्यवाद भी उतना ही बुरा है.मार्क्स का मुख्य इरादा यह है कि
वह हमें स्वयं को समष्टि के आध्यात्मिकीकरण के लिए समर्पित कर देने को
प्रेरित करें. मान-~वीय आत्मा को स्वतन्त्रता दिलाकर हम केवल उस एकमात्र
पद्धति द्वरा संसार को उत्कृष्टतर बनाते हैं, जिससे कि इसे बनाया जा सकता
है, और वह है आन्त-~रिक पद्धति.
नई व्यवस्था
यदि धर्म को ढंग से समझा जाए और ठीक ढंग से उस पर आचरण किया जाए, तो उससे
एक गहरा नवीकरण, एक शान्तिपूर्ण क्रांति हो सकती है; एक आधु-~निक कवि के
शब्दों में "गम्भीरतम परम्परा के लाभ के लिए बुराईयों पर विजय" प्राप्त
की जा सकती है. मनुष्य अभी इतिहास के आरम्भ पर ही है, अन्त पर नहीं; वह
प्रेम और भक्ति का, सत्य और सृजनशीलता का एक संसार रचने के लिए
प्रयत्नशील है; एक ऐसा संसार, जो सही अर्थों में अभी उत्पन्न ही नहीं हुआ
है.
हमारे धार्मिक नेता घोषणा करते हैं कि वे एक धर्मयुद्ध (जिहाद) में जुटे
हुए हैं. उनकी यह इस प्रकार की घोषणा कोई पहली बार नहीं हो रही. वे इस
बात को जोर देकर कहते हैं कि यदि हम इस युद्ध को न जीत पाएं, यदि हम
नाजीवाद के अत्याचार को उखाड़ न फेंकें, तो संसार फिर एक नये अन्धकार-युग
में जा पड़ेगा, जिसमें विज्ञान की शक्ति का लाभ गुंडे उठा रहे होंगे और
वे करोड़ों लोंगों को अज्ञान और दरिद्रता में पटक देंगे. वे घोषणा करते
हैं कि हिटलर की विजय का अर्थ होगा प्राचीन अन्धकार में से महा विप्लव
(असभ्यता) का पुन: प्रादुर्भाव जो मानव-जाति की सुस्थिरता और सुव्यवस्थित
समाज की ओर कष्टपूर्ण उन्नति को यदि उलटा नहीं भी देगा, तो भी उसमें वाधा
अवश्य डाल देगा. हमें बताया जाता है कि यह युद्ध ईसाई सभ्यता और धर्महीन
पाशविकता के बीच, प्रजा-~तन्त्र और तानाशाही के बीच युद्ध है. पन्तु
थोड़ा ध्यान से सोचने पर पता चलता है कि वैषम्य इतना स्पष्ट नहीं है.
वर्तमान व्यवस्था को न तो ईसाई ही समझा जा सकता है, न सभ्य ही, और यहां
तक कि न सच्चे तौर पर प्रजातन्त्रीय ही समझा जा सकता है. सैन्यवादी
परम्परा, जिसपर हमें गर्व नहीं हो सकता, प्रत्येक राष्ट्र में विद्यमान
है और अपने अपराधों को वैध ठहरा रही है. सम्पत्ति और विशेषाधिकारों का वह
ढांचा, जिसके परिणामस्वरूप बहुत अमीरी और बहुत सड़ाद उत्पन्न होती है और
जो लगभग सभी देशों में विद्यमान है, अन्यायपूर्ण है. जाति की असमानता
आधुनिक साम्राज्यवाद का आधार है. हमने आबादियों (जनसंख्या) के विषय में
भी जायदाद की-सी भावना बना ली है; और जो लोग जायदादों पर स्वामित्व कायम
करना चाहते हैं, उनमें संघर्ष अवश्यंभावी है. राष्ट्र एक विश्व-समाज के
सम्भावित सदस्य माने जाने के बजाय ऐसी यांत्रिक शक्तियाँ समझे जाते हैं,
जो एक-दूसरे से संघर्ष करती हैं; राष्ट्रीय नीतियां इस चिन्ता द्वारा
प्रेरित होती है कि किसी प्रकार इन शक्तियों में संतुलन बनाए रखा जाए.
यदि हम नाजीवाद को पराजित कर भी दें, तो भी जब तक, जिन्हें ईसाई सभ्यता
के प्रजातन्त्र कहा जाता है, उनमें ये बुराइयां जारी रहेंगी, तब तक
स्थायी शान्ति नहीं हो सकती. १९१८ की सैनिक विजय से यह बात स्पष्ट है कि
सैनिक विजय अन्तिम सफलता नहीं है. यदि प्रजातन्त्र में हमारी श्रद्धा के
अनुसार ही हमारे काम भी हुए होते, तो इस वर्तमान युद्ध से बचा जा सकता
था. १९१९ से १९३९ तक के वर्षों में विजयी शक्तियों ने स्ट्रैसमैन के
जर्मन प्रजातन्त्र की जड़ में मट्ठा डाला, नि:शस्त्रीकरण सम्मेलन के
प्रयत्नों में रुकावट डाली, लीग के प्रतिज्ञा-पत्र की सामू-~हिक सुरक्षा
को निर्वीर्य कर दिया, और चीन, अबीसीनिया, स्पेन और अन्त में म्युनिख में
सैनिक आक्रमण से मौन सहमति प्रकट की. स्ट्रैसमैन ने आर. एच. ब्रूस के साथ
हुई अपनी भेंट में क्रान्तदर्शियों की-सी स्पष्टता के साथ इस युद्ध की ओर
ले जानेवाले मार्ग को भविष्य में ही देख लिया था, "उसने पश्चिमी शक्तियों
की ओर विशेष रूप से ब्रिटेन की शिकायत की. उसने अपने अंग्रेज दार्शनार्थी
को बताया कि मैने जर्मनी की अस्सी प्रतिशत जनता को अपनी नीति के पक्ष में
कर लिया है. उसने जर्मनी को लीग आफ नेशन्स का सदस्य बनवा दिया था. उसने
लोकानों के समझौते पर हस्ताक्षर कर दिए थे. वह देता गया, देता गया, देता
गया, यहाँ तक उसके देशवसी उसके विरुद्ध हो गए. यदि तुम लोगों ने मुझे एक
भी रियासत दे दी होती, तो मैं लोगों को अपने साथ खींच लेता; मैं अब भी
ऐसा कर सकता हूं. परन्तु तुम लोगों ने कुछ भी नहीं दिया, और जो नगण्य-सी
छोटी-छोटी रियासतें दी भी, वे भी सदा बहुत देर में दीं. खैर अब पाशविक
शक्ति के सिवाय और कुछ बचता नहीं है. अब भविष्य नई पीढ़ी के हाथ में है
और जर्मनी के युवकों को, जिन्हें शान्ति और नवीन यूरोप के पक्ष में किया
जा सकता था, हम दोनों ही खो चुके हैं. यह मेरी विपत्ति है और तुम्हारा
अपराध."
मानवता उस व्यवस्था से उभरकर बाहर आने के लिए संघर्ष कर रही है, जिसका
समय पूरा हो चुका है. यदि हम पुरानी व्यवस्था को ही फिर स्थापित करने का
प्रयत्न करें और कोई ऐसा नया आधार न खोजें, जिसके ऊपर मानव-~जीवन का
निर्माण किया जाए, तो यह युद्ध लड़ना व्यर्थ रहेगा. नये संसार को, जो कि
अत्यधिक वैज्ञानिक और यंत्रीकृत है, एक नई रीति के बर्ताव की आवश्यकता है
और उसके लिए मन और ह्रदय में एक ऐसे नये परिवर्तन की जरूरत है, जिसके
द्वारा हम इस संसार का पथ प्रदर्शन कर सकें, इसे नियन्त्रण में रख सकें,
और इसका मानवीकरण कर सकें. हम किसी एक दल-विशेष के लिए कार्यक्रम नहीं
चाहते, अपितु जनता के लिए एक जीवन-पद्धति चाहते हैं; समंजनों
(एडजस्टमेंण्ट, बैठ-~बिठाव) का एक नया समूह नहीं, अपितु मनुष्य के
उद्देश्य की ही एक नई धारणा चाहते हैं.
वह स्थानीय और सामयिक प्रश्नों को एक ओर छोड़कर अविलम्ब भविष्य की समस्या
भौतिकवाद की शक्तियों के, जो मानवीय भ्रातृत्व को व्यावहारिक रूप में
क्रियान्वित होने देने के विरोध में कार्य कर रही है, और अव्यक्त
आध्यात्मिक शक्तियों के, जो उसके पक्ष में कार्य कर रही है, बीच की
समस्या है. भौतिकवाद प्रजातन्त्रों और अधिनायकतन्त्रों (तानाशाहियों),
दोनों में ही मजबूती से पैर जमाए हुए है; वह मन्दिरों और गिरजाघरों में
तथा कार्यालयों और बाजारों में दृढ़ता से जमा हुआ है.
वह जीवन का कौन-सा दर्शन (विचारधारा) है, जिसके लिए हम लड़ रहे हैं? वह
राष्ट्र-समुदाय की कौन-सी संरचना (ढांचा) है, जिसे पूर्ण विजय प्राप्त
करने के बाद ब्रिटेन, रूस और अमेरिका खड़ा करने का प्रयत्न करेंगे?
सरकारों के उद्देश्यों को वे किस प्रकार विशालतर बनाएंगे? तोपों और
टैंकों से, विमानों और युद्धपोतों से हम शत्रु को भले ही परास्त कर दें,
किन्तु जीतकर स्थायी शान्ति स्थापित नहीं कर सकते. हमें प्रत्येक
मानव-प्राणी को उसकी अपनी आत्मा पर पूर्ण अधिकार प्राप्त करने देना होगा
और प्रत्येक राष्ट्र को, चाहे वह अशक्त हो या सशक्त, छोटा हो या बड़ा,
जीवन और परीक्षण की स्वतन्त्रता का अधिकार देना होगा. आत्मिक परम के रूप
में प्रजातन्त्र इस बात के लिए विवश करता है कि समाज का रूपान्तर किया
जाए. यदि हमें नये सौन्दर्य और नये अर्थवाले जीवन का विकास करना है, तो
वह केवल आध्यात्मिक शक्ति की नई धारा फूठ पड़ने के परिणामस्वरूप ही हो
सकता है, जैसे बहुत समय पहले मिश्र और भारत में हुआ था, बाद में बौद्ध
धर्म के प्रचार के बाद के दिनों में यूनान, चीन और जापान में हुआ था, और
उत्तरी यूरोप में मध्ययुग की उन दो शताब्दियों में हुआ था, जब रहस्यवादी
धर्म का प्रभुत्व था. श्रद्धा पर केवल श्रद्धा ही विजय पा सकती है.
हम सब चिल्ला-चिल्लाकर यह आशा प्रकट कर रहे है कि ऐसी बात फिर कभी नहीं
होने पाएगी. हमने ये शब्द तब कहे थे, जब १८१४ में नेपोलियन हमारा शत्रु
था; १९१४ में कैंसर के विरुद्ध अपनी घृणा प्रकट करते हुए हमने कहा था,
"ऐसा फिर कभी नहीं होने पाएगा." आज हम उन्हीं शब्दों को फिर दुहरा रहे
हैं और उन्हें सुनकर हमारे श्रोता खुशी से तालियां बजाते हैं. हर बार हम
तोते की तरह इन शब्दों की रट लगाते हैं कि हम यह महान युद्ध सभ्यता और
मानव के लिए लड़ रहे हैं. युवक लोग इस भ्रम में पड़ जाते हैं कि जब यह
युद्ध समाप्त हो जाएगा और विजय प्राप्त हो जाएगी, तब उनके सम्मुख एक नया
जीवन और एक युद्धहीन संसार होगा और उनकी रक्त की आहुति व्यर्थ नहीं होगी.
परन्तु इन बातों का तो कहीं कोई चिन्ह नहीं है. यदि संसार का कार्यभार
विवेकशील और अन्त:करण-~वाले नर-नारी न लें लें, तो हमें सुधार के विषय
में भरोसा नहीं हो सकता, अपितु अपने बच्चों के लिए केवल चिन्ता ही रहेगी,
जिन्हें अपनी पीढ़ी में फिर आग और ज्वाला का, मृत्यु और विनाश का सामना
करने के लिए विवश किया जाएगा. इस बात की क्या निश्चितता है कि १९१८-३९ के
वर्षो का इतिहास फिर नहीं दोहराया जाएगा? जब तक हम यूनानियों की
`नगर-राज्य' की, यहूदियों की `चुनी हुई जाति' की और आधुनिक यूरोप की
`राष्ट्र-राज्य' की परम्परा को बनाए रखेंगे, तब तक हम युद्धों से बच नहीं
सकते. मानव-जाति एक इकाई बनने के लिए बनी है. मनुष्य बालू के कणों की
भांति एक-दूसरे से पृथक नहीं है. हम अ गागी से एक सजीव एकता में बधें
हैं; इस एकता को केवल प्रेम की भावना ही सतेज बना सकती है. हममें स्वभाव
और परम्परा के अन्तर अवश्य हैं, किन्तु यह विवि-~धता समष्टि के सौन्दर्य
को बढ़ा देती है. यदि मानव-जाति की एकता की अनुभूति कुंठित हो जाती है,
यदि नैतिक विधान की एकता की चेतना क्षीण पड़ जाती है, तो स्वयं हमारी
प्रकृति कलंकित होती है. राष्ट्र सामूहिक जीवन के वे रूप हैं, जो
मान-~वीय इतिहास के प्रवाह को गढ़ते हैं; परन्तु उनमें अन्तिम या परम
जैसी कोई बात नहीं है. जो राष्ट्र राजनीतिक दृष्टि से पराधीन हैं, उनको
स्वतन्त्रता की मांग समझ में आनेवाली चीज है. मनुष्यों की एक जाती पर
किसी दूसरी जाति द्वारा शासन शासित लोगों के सम्मान और गौरव से असंगत है,
इसीलिए विश्व की शांति और कल्याण से भी असंगत है. इसके अतिरिक्त
राष्ट्रीयता मानवीय स्वभाव का कोई जन्मसिद्ध सार्वभौम मनोभाव नहीं है. यह
राष्ट्रीयता यूरोप की जातियों में सबसे अधिक प्रबल है, जो `धर्म-सुधार'
(रिफोमॉशन) के इतिहास के पश्चात की चार शताब्दियों की उपज हैं. फिर,
राष्ट्रीयता को सरलता से राजनीतिक प्रभुता से अलग किया जा सकता है;
राजनीतिक प्रभुता राष्ट्रीयता के साथ आवश्यक रूप से संयुक्त वस्तु नहीं
है. यदि प्रत्येक राष्ट्र अपनी इच्छा का प्रभुत्वसम्पन्न स्वामी हो, यदि
अपने उद्देश्य का वही अन्तिम निर्णायक हो, यदि वह अपने बनाए विधान से
उच्चतर किसी विधान को न मानता हो, तो वह केवल शक्ति और अधिकार बढ़ाने की
दृष्टि से ही सोचेगा और अन्य सब हितों को शक्ति-संगठन के हितों की
अपेक्षा गौण कर देगा. मनुष्यों का कोई भी समाज, जो एकता और समस्वार्थता
की भावना से अनुप्राणित हो, राष्ट्र होता है. यह भावना सांझे जातीय,
भाषामूलक, धार्मिक, ऐतिहासिक, भौगोलिक या आर्थिक आधारों में बद्धमूल हो
भी सकती है; और संभव है कि न भी हो. राष्ट्र के सम्बन्ध में कुछ भी बात
नियत (स्थिर), स्थायी या सुनिश्चित नहीं है. कुछ की रचना परम्परा के आधार
पर हुई है, और कुछ विरोधी परम्पराओं के होते हुए भी राष्ट्र बने हुए हैं;
कुछ भाषा के आधार पर बने है, जबकि कुछ अन्य भाषा के आधार पर नहीं हैं.
राष्ट्र सांझे इतिहास की परम्पराओं द्वारा बनते हैं. इतिहास मान्यताओं
(मूल्यों) की श्रेणी की वस्तु है. जैसाकि, थ्युसीडाइडीज़ ने कहा है, यह
"एक ऐसी सम्पत्ति है, जिसपर सदा के लिए कब्जा रहता है." मान्यताओं के
सांझे अनुभव के अभाव में कोई इतिहास होगा ही नहीं. किन्तु मानव-समाज के
समृद्धतर और पूर्णतर जीवन के लिए पृथक् राष्ट्र, जो सांस्कृतिक उन्नति का
पोषण करते हैं, अत्यावश्यक है. "मनुष्य अपने पड़ोसियों से कुछ ऐसी वस्तु
की अपेक्षा करते हैं, जो इतनी काफी सदृश (मिलती-जुलती) हो कि समझी जा
सके, कुछ ऐसी वस्तु की, जो इतनी काफी भिन्न हो कि ध्यान आकृष्ट करे, और
कुछ ऐसी वस्तु की, जो इतनी काफी महान हो कि श्रद्धा की पात्र बने."
राष्ट्रीय समाजों की नैतिक प्रामाणिकता न्यायसंगत है. राष्ट्र वे
स्वाभाविक और आवश्यक रूप है, जो व्यक्ति और मानव-जाति के बीच मध्यवर्ती
पड़ाव समझे जा सकते है.
हम इस समय सभ्यता के ऐक्य के काल में हैं. इस शताब्दी के प्रारम्भ होने
तक, परिवहन और संचार (सम्पर्क-स्थापन) की कठिनाईयों के कारण संसार की
जातियाँ समुद्रों, नदियों और पहाडों की भौतिक रोकों द्वारा पृथक कर दिए
गए प्रदेशों में रहती थीं और अपना-अपना समूह-जीवन स्वतन्त्र रीति से
विकसित करती थीं. उस समय सभ्य जीवन के विकास के लिए जन्मभूमि के प्रेम से
पूर्ण उत्कट देशभक्ति और सांस्कृतिक परम्परा के प्रेम से पूर्ण उत्कट
राष्ट्रीयता स्वाभाविक आवश्यकताएं थीं. आदिम आर्थिक विकास ने अपरिचितों
के प्रति विरोध की मनोवृत्ति को पुष्ट किया, जो आत्मसंरक्षण के लिए
आवश्यक समझी गई थी. आज वैज्ञानिक आविष्कारों ने सारे संसार को एक निकट
सहभाव में ला रखा है. हमारा ज्ञान, हमारी विचार की आदतें, विश्व के
सम्बन्ध में हमारा दृष्टिकोण हमारी सबसे अमूल्य सम्पत्तियां हम तक सभी
राष्ट्रों से पहुचंती हैं. यदि ये सब स्वयं एक्य स्थापित न भी करती हों,
तो भी ये ऐक्य के अनुकूल दशाएं अवश्य उत्पन्न कर देती है. संसार की यह नई
बढ़ती हुई परस्पर संयुक्तता लोगों से अपेक्षा करती हैं कि वे नई
सहिष्णुता और साहचर्य की भावना लेकर परस्पर निकट आ जा एं. हमें अपने-आपको
एक ही परिवार का सदस्य समझना चाहिए और एक सबल विश्व-शक्ति में हिस्सा
बंटाना चाहिए, जो हमारी राष्ट्र-भक्तियों का स्थान छीने बिना उनकी पूरक
बनती हो. हम धीरे-धीरे एक ही सभ्यता के सदस्य बनते जा रहे हैं, इसलिए
हमारे अपराध घरेलू दुर्घटनाएं (ट्रैजिडी) हैं और हमारे युद्ध गृह-युद्ध
है.
