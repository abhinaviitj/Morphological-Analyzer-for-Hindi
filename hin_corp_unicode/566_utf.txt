<ळिटेरटुरे><ःउमोउर्><ंअटिगनि, श्हइलेस्ह्><ठ्रिज्य><१९८४><इब्ह फ्रकस्हन्><फ्लचे आल्लहबड्><६०-६५><२०००><ंअटियनि, श्.-ठ्रिज्य-ःउ-औ>

+ भाषा सिर्फ कागज पर लिखने-पढ़ने की ही नहीं, अपने भीतर सुनने की चीज भी है,यह
अभिज्ञान ही तब होता है, जबकि हम अपने को भविष्यहीनता के अभेद्य लगते हुए-से
अँधेरे में डूबता हुआ पाते हैं, लेकिन देखते हैं कि जब तक भीतर कहीं आकांक्षा
और जिजीविषा शेष है,तब तक श्रुति भी-और कि जब तक अपनी ही आवाज भी सुनाई दे
रही हो,तब तक समुद्र के जल में होना भी अस्तित्व ही गँवा बैठना नहीं. क्योंकि
जल जब खतरे के निशान के ऊपर पहुँच जाय,तब उसके भीतर आपको कुछ सुनाई न पड़ेगा.
ऐसे में,जब तक आवाज कानों तक पहुँचती रहे,यानी जब तक सुनाई देता रहे,तब तक
हम बने रह सकते हैं. भाषा को सिर्फ दिखाई देने की हद से, सुनाई पड़ने की हद तक
भी पहुँचा देना, यही करने वाला तो लेखक की हैसियत रखता है-अपने लिए नहीं,हममें
से प्रत्येक के निमित्त ! वही तो होता है, जो कि भाषा को श्रुति तक ले जाता
है-हममें से प्रत्येक के निमित्त ! और भाषा जब श्रुति के स्तर पर पहुँचती है,तब
इसे रोका जा सके,ऐसा कभी हुआ नहीं.
शरीर से नहीं,मगर भाषा से और भाषा में विद्यमान रहना सम्भव है-और कि काल को
शरीर से नहीं,बल्कि सिर्फ श्रुति से, भाषा से ही अतिक्रांत किया जा सकता है-यह
रहस्य मनुष्य के आगे हजारों वर्ष पहले ही उदघाटित हो चुका था. इसीलिए लेखक
सिर्फ बर्तमान ही नहीं, विगत की भाषा को भी सुनता रहा है. इसीलिए वह सबको
समान लिपियों और शब्दों का प्रयोग करते भी,अपने समय के लोगों से कहीं कुछ भिन्न
होता रहा है. हालाँकि यह भिन्नता ही उसे सबके निमित्त संवेदना के संघर्ष में
रहते भी,आत्म-निर्वासन की त्रासदियों में ले जाती रही है. सामान्य व्यक्ति की
हैसियत से जो दुख उसके लिए अपने समय के दूसरे बहुत-से लोगों की तरह के ही
सामान्य दुख हो सकते थे,और कि जिनमें वह सबके समान और इसी नाते सबके साथ रह
सकता था, वही एक ऐसी अंतहीन यातना में बदल जाते हैं, जिसकी कि
सहभागिता ढूँढना निचाट रेगिस्तान में जल खोजने-~जैसा होता है. और कहने की जरूरत
न होनी चाहिए कि एक लेखक की हैसियत से जल भी खोजने का मतलव हुआ कि भाषा से-और
भाषा में-ही खोजना ! यह भी कि लोग हुए हैं कि जिन्हें उनके समय में जितना ही
अवज्ञा के अरण्य में छोड़ दिया गया, उतना ही अधिक वे हमारे जीवन में उपस्थित
होते गये!-भाषा से, भाषा में.
बचपन में ही माता-पिता की मृत्यु, लावारिसी के बीच अनुभव होने वाला भविष्यहीनता
का त्रास,रूचि और आकांक्षा के बिपरीत जीविका,बेकारी के अंधड़ में भटकते,
फुटपाथों पर जीने की बदहवासी,निरपराध होते भी भारत सरकार की न्यायसंहिता में
पसरी पड़ी अमानवीयता का निदारूण साक्षात्कार अथवा आँतों में मौत के हादसे की
सी भयावहता में धँसी रहने वाली भूख !
इतिहास की तरफ झाँकिये तो एक के बाद दूसरी राज्य-व्यवस्था के द्वारा जाने कितनी
शताब्दियों से लगातार शोषित-उत्पीड़ित समाज की विदीर्ण आत्मा का साक्षात्कार !
औ वर्तमान में गुलामों के राजभोग की विकृतियों और गांधी की हत्या के बाद सिर्फ
एक राजनैतिक सड़ांघ रह गये गाँधीवाद की गंद ! ब्रिटिश साम्राज्यवाद और अमेरिकी
पूँजीवाद के उच्छिष्ट भोगियों की सरपरस्ती में कायम समाजवादी पाखण्ड का
मायाचक्र निर्मित करती इस काली व्यवस्था के द्वारा आर्थिक और नैतिक, दोनों
स्तरों पर खोखले कर दिये जा रहे लोगों के बीच का रहना-और पूरे देश में पैसे की
महा-~मारी से ग्रस्त व्यापारियों का मनुष्य की संवेदना, करूणा और असहायता को
चाट-चाट कर पनपते विषैले नागों की तरह रेंगता रेला ! जाने कहाँ-से-कहांॅ तक
हाँकने वाली विडम्बना; विषाद और अपवादों की जीविका तथा जिजी-~विषा, धारणा और
यथार्थ, अनेक स्तरों पर संकटग्रस्त कर देने वाली अनेक त्रासदिंयाँ !
जिन्दगी के एक लम्बे सिलसिले से गुजरना हुआ, तो अनेक तरह की स्थतियों से भी-और
पहले नहीं, लेकिन बाद में धीरे-धीरे, संघर्षजीवी लेखक होने की दर्पस्फीति के
वृत से बाहर निकलकर,पूरे समाज के सन्दर्भ में अपनी नियति को ठीक से देख सकने
की समझ का किंचित् प्रारम्भ हुआ, तो अपने को लेखक मनवा सकने के आवेग की जगह
लेखक हो सकने के संघर्ष को कुछ और गहरे जान सकने की तरफ भी ध्यान गया. और
ज्यों-~ज्यों गया, त्यों-त्यों यही हुआ कि अपने संघर्ष को दूसरों से बड़ा या
अलग-~थलग करके देखना ही गलत है..
परिस्थितियाँ कहीं शून्य में से निर्मित नहीं होती हैं, उनके पीछे व्यवस्था के
नियोजन कार्य कर रहे होते हैं और आर्थिक तथा राजनीतिक परिस्थितियों के नियोजन
के द्वारा ही कोई भी व्यवस्था समाज को चेतना के स्तर पर भी अपने अनुकूल नियोजित
करने का उद्यम करती है, ताकि राष्ट्रीय सम्पदा के अपने हिसाब से दोहन की
प्रक्रिया में उसे किसी संगठित सामाजिक प्रति-~रोध का सामना न करना पड़े. देश
के सामान्य नागरिकों में ऐसा कोई न होगा, जिसे व्यवस्था के दुष्चक्रों से न
गुजरना पड़ता हो. तब वह कौन-सी विभाजन-रेखा है, जो हमें लोगों के बीच समान
स्थितियों से गुजरते में भी अपने-अपने संघर्ष में निपट अकेला छोड़ देती है? उस
हर व्यक्ति को अकेला, जो परिस्थितियों को ही अपनी नियति भी मान लेने में असमर्थ
हो ! और हमें विभाजित चेतना की उस आत्मघाती प्रवृति में ले जाती है, जो हमें
समाज नहीं बनने देती, सम्प्रदाय चाहे जितना बनाती हो.
शायद, यह अपने देश, काल और परिस्थितियों के बीच समान रूप से गुजरते भी,अपनी
नियति को दूसरों के हिसाब से स्वीकार कर लेने और इस प्रकार प्रतिरोध के जोखिमों
से बच रहने में सुरक्षा खोजने का हमारा अभ्यास ही है, जो हमें व्यवस्था के उन
परम्परागत ठेकेदारों के उपभोग की वस्तु बना देता है, जो मनुष्य और मनुष्य के
बीच के संवेदना के सम्बन्धों को तोड़कर, व्यक्ति और व्यक्ति के बीच के स्वार्थो
का सिलसिला कायम करते हैं. जिन्हें अच्छी तरह पता होता है कि जागृत समाज शोषक
और उत्पीड़क व्यवस्था के अनु-~कूल कभी नहीं होता. जो जानते हैं कि मनुष्य जितना
ही समाज की चेतना से शून्य या समाज के प्रश्नों के प्रति उदासीन, व्यवस्था के
लिए उतना ही निरापद होगा, क्योंकि तब वह कुत्तों की मौत मरने की स्थतियों में
हंकाल दिये जाने पर भी, सिर्फ नियतिवाद पर या ज्यादा-से-ज्यादा किन्हीं जरायम
पेशों में जायेगा- उन प्रश्नों में नहीं, जो कि उनकी दुर्गति के वास्तविक प्रश्न होंगे!
देश, काल और समाज की बाधाओं को पहचानने में असमर्थ होना ही, अपनी स्वयं की
बाधाओं को पहचानने में भी असमर्थ हो जाना है और अपने इस असामथ्र्य के प्रति
उदासीन होना ही है, जो कि व्यवस्था की मानवद्रोही यथार्थताओं से जूझने का सवाल
सामने उपस्थित होते ही हमारी चेतना पर यह संघात करता है कि अपने एक व्यक्ति की
हैसियत के प्रतिरोध में कितनी तक जा सकेंगे हम ! जबकि हमारे और समाज के बीच
संवेदना के सारे सेतु तोड़े जा चुके हैं? दरअसल इस भयावह यथार्थता का दैनंदिन
साक्षात्कार ही है, जो हमारे जीवन के विषादों को व्यक्तिगत हताशा तक ले जाता है
और जिसके कारण कि मुख्य धारा में हो सकने की हमारी जिजी-~विषा ही चुक जाती है.
और यहाँ तो स्थितियों के संघातों से दूपरदू होने की तो बात ही दूर, अपने को
समेटते हुए बच निकलने में भी असमर्थ होने की विडम्बनाओं का एक लम्बा सिलसिला
साथ है, जो उम्र के दसवें वर्ष से प्रारम्भ हुआ और इस वर्तमान तक फैला है. माना
जाता है कि संकल्प, पुरूषार्थ और अपने भी कुछ होने का आत्मविश्वास, ये हैं, जो
कि प्रतिकूल स्थितियों में भी आदमी को अपनी जमीन पर बनाये रखते हैं, लेकिन
कितना विचित्र है कि जब भी कठिन समय अस्तित्व के अवधारणात्मक आधारों पर ही वजन
डालता-सा उपस्थित हुआ-तब सिर्फ यही हुआ कि असमर्थता और निरूपायता !
आज भी कुछ पूरे इतमीनान से कह सकने की कोई गुंजाइश नहीं दिखती है कि कैसे और कब
सम्भव हो सकेगा इस उटपटांग या कि एक आत्म-ग्रस्त वाइवासी के से प्रलाप को
भाषा में इस भाँति प्रतिच्छायित कर सकना कि इतना साफ दिखाई पड़े कि कभी-कभी कुछ
क्षण ऐसे भी आते हैं मनुष्य के जीवन में, जबकि समय चारों तरफ से घेरता है और आप
पाते हैं कि स्थि-~तियों की चपेट से बच निकलने का एक ही रास्ता है-और वह यह कि
संवेदना को समेटते हुए, जिधर भी जैसा भी, उपाय दिख जाय बच रहने का-बच निकला
जाय !...जैसे कि पशु जब आतंकित होता है, तो सिर्फ बच निकलने का रास्ता देखता
है-इस प्रश्न में नहीं जाता कि रास्ता कहाँ को जाता है !....लेकिन जिनके पास
संवेदना की भूति के सिवा और कुछ नहीं होता, वो ? और कि जिन्हें स्पष्ट दिखाई
पड़ता है कि सिर्फ बच निकलने के उपाय से बच निकलना अपने गंतव्य से सदैव के
लिये जाते रहने के सिवा और कुछ न होगा ? और कि जो किसी भीषण प्राकृतिक दुर्घटना
के बीच पड़ गये लोगों के से आतंक में होते हुए भी,सिर्फ एक प्रतीक्षा में बने
रह जायें ? यानी भाषा में ? कह लेने दें कि हाँ, मनुष्य के जीवन में समय ऐसे भी
आता है कि चरम असहायता, असमर्थता और निरूपायता भी उपाय बनती दिखाई पड़ती है
और आप बीच नदी में डूवती नाव केअस्तित्वग्रासी आतंक से आद्यंत आक्रांत होने
के बाद बच गये उन नौकायात्रियों की सी मन:स्थित में होते हैं,जिनकी चेतना पर से
दहशत की चाँप को उतरते-उतरते कुछ वक्त लग जाया करता है ! और कि जिन्हें अपने
बचे रह गये होने पर विश्वास करने के निमित्त कोशिश करनी होती है ! और कि जो इसी
में अपनी साँस के चल रहे होने की आवाज को पहली बार इतने समीप और इतने मनोयोग से
सुनते हैं, जैसे कि कहीं जंगल में बहती हवा की आवाज सुन रहे होँ ?.... यानी
भाषा !
अस्मर्थता और निरूपायता, इन दो शव्दों ने गर्दिश के दौर में कैसा साथ
दिया, क्या कहें इसके सिवा कि लगता है, शायद, और किसी ने नहीं दिया. उस
प्रत्येक कठिन समय में, जबकि चारों ओर एक अतल अस्तित्वग्रासी सन्नाटा छाया हुआ
रहा और कहीं कोई ऐसा नहीं कि जिसे आवाज दी जा सके !....जबकि आदमी अथाह में
पड़ जाता है,तब अपने रोम-रोम से आवाज दे रहा होता है, लेकिन जैसा कि पहले भी
कहा कि जब ये हो कि नहीं, आस-पास कोई उपस्थित नहीं! और तब असमर्थता और
निरूपायता, ये ही दो शब्द तो रहे, जो कि पुरूषार्थ की प्रतीतियों की ध्वस्तता
के दारूण क्षणों में, जबकि हुआ कि बस, अन्त हुआ-उस परमेश्वर की प्रार्थना करने
की कारूणिकता में ले गये,जिसे स्वयं 'मैं परमात्मा का पुत्र हूँ!' कहते हुए
मृत्यु-दंड के सलीब को भी अहिंसा और करूणा की अनन्तर्वीणा की तरह झंकृत कर देने
वाला ईसामसीह तब नहीं कहीं ढूँढ़ पाया. न उसका ठीक-ठाक रूप,न गंध,
न आकार......
परमेश्वर, जो कि अंधे के द्वारा किसी ऐसी वस्तु को उँगलियों से टोहने के सिवा
कभी कुछ नहीं भासित हो सका, जिसके बारे में हुआ कि इसे तो स्वयं को परमपिता
की संतति कहने वाले तक कभी न ढूँढ़ पाये ! और कि जिसके प्रश्नों को बड़े-बड़े
ब्रह्मवेत्ता तक 'नेति-नेति कहि ब्रह्म बखान !' करते टाल गये. और कि जिसकी
अवधारणा सदैव इसी अधर में ही लटकी रही कि-हो भी सकता है,नहीं भी ! जिसे कि
महाकाव्यों के रचने वाले भी परि-~कल्पनात्मक,या कह लीजिये कि काव्यात्मक अवधारणा
से आगे कहीं ले भी गये, तो मनुष्य की देवी और दैव की मानवीय अवधारणाओं तक- किसी
ऐसे भौतिक साक्ष्य तक नहीं कि विश्वास करने के लिए शताब्दओं के बह्मचिंतन के
बाद भी सिर्फ यही न हो कि अवधारणा से ही! यानी कि धारणा से ही है, धारणा से ही
नहीं! और कि धारणा से ही होने की तर्क भूत-प्रेतों की पूजा तक चला गया,तो धारणा
से ही न होने का तर्क खालिस भौतिकबाद तक !-और यदि आप कहें
कि व्यवस्था के प्रश्नों में जाने के यथार्थवादी रूख के तुरंत बाद, इस
ईश्वरबादी मनोविलास में जाने की तुक क्या हुई,तो कहना है,कि सिर्फ इतनी कि
जिन्हें न विद्धानों का कोई सहारा उपलब्ध हो, न व्यवस्था का; जो कि स्थितियों
के प्राणांतक संघातो में सर्वहारा हालातों में छोड़ दिये गये हों-जिन्हें कि
मौत से भी पहले, और ज्यादा, जिन्दगी ही मार रही हो-वो कहाँ जायें ? खास तौर से
ऐसे मुल्क में, जहाँ कि सर्वहारा दर्शन भी व्यवस्था का ही एक स्कंध बन कर रह
गया हो ? लेकिन आदमी करेगा क्या ? क्या चुपचाप अपना मरण स्वीकार करेगा? नहीं,
जब भी प्राणांतक समय उपस्थित होगा,वह आवाज करेगा जरूर !
कभी सुनी है आपने बच्चों के द्वारा गुब्बारे फोड़े जाने की आवाज ? जबकि वो खेलते में फूट गये गुब्बारे की झिल्ली से फिर छोटी-सी पोटली बनाते हैं ? और फिर उस
पर हथेली से संघात करते हैं? और यदि सुनी हो आपने,तो जानते होंगे कि उस पोटली
में से आवाज प्रकट हो, तो उसे भी बच्चों के चेहरे पर प्रतिध्वनित होते देखा जा
सकता है-यदि नहीं, तो भी आवाज के न हुए होने की पूरी-पूरी प्रतिच्छाया!
प्रार्थना- यह मनुष्य के अस्तित्व की आवाज के सिवा क्या है ? यानी कि जब तक
भाषा उसकी प्राणशक्ति के सम्पूर्ण आवेग में से प्रकट न हो, तब तक वह उसकी ऐसी
आवाज कहाँ है, जिसे कि वह स्वयं ही ऐसे सुने कि जैसे कहीं अरण्य में हवा के
या कि नदी बहने की आवाज है-जबकि आपके चारों गहरा सन्नाटा होता है,और स्तब्धता!
और आप जैसे एकाएक चीखने को हो उठते हैं कि-कोई है ? और न हो कहीं कोई,
लेकिन आदमी तो आवाज देगा ! क्योंकि कि तब अपने चारों तरफ के अस्तित्वग्रासी
सन्नाटे को विदीर्ण करने का इसके सिवा कोई उपाय न होगा उसके पास कि वह शब्द
करे !
अपने प्राण बचा सकने के किस उपाय में नहीं जाता आदमी? और अपने शब्द को लेखक !
और जब कोई उपाय न रहे,तब निरूपायता को भी उपाय के तौर पर लेने के उपाय में !
अब कहा जाय कि प्राणांतक लगता-सा समय उपस्थित हुआ,तो भीतर हुआ कि-हे परमपिता
अब इसे प्राथना न कहिये, कह लीजिये कि किसी अंधे के द्वारा एक ऐसी वस्तु को
उँगलियों से टोहना,जो न कभी थी,न कहीं है-क्योंकि कौन विद्वान नहीं जानता कि
जो भी होता है,वह रूप में; रूप में नहीं तो गंध और गंध में भी नहीं, तो स्पर्श
और स्पर्श में भी यदि नहीं, तो परिणाम में पकड़ में जरूर आता है
