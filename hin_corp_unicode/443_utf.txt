<छोम्मेर्चे><भन्किन्ग्><शुबह् शिन्ग्ह् यडव् फ्रब्हु डयल् यडव्><भ्हरटिय भन्किन्ग् कि आड्हुनिक् फ्रव्रिट्टियन्><१९९०><षतट् फुब्लिचटिओन्><झइपुर्><१७ टो १७७><२७००><शुबन् अन्ड् प्रब्हु-ब्हर्टिय भन्किन्ग्>

पट्टा कारोबार
बैंकिंग उद्योग उधार लेने और देने के अपने परम्परागत कारोबार को तेजी से
छोड़ता हुआ नई नई गतिविधियाँ अपना रहा है जैसे-मर्चेन्ट बैंकिंग,
पारस्परिक निधियों, फेक्टरिंग, आवासन बैंकिंग, पोर्ट फोलियों प्रबंध,
क्रेडिट कार्ड व्यवसाय, पट्टा कारोबार आदि. बैंक ग्राहक सेवा में
गुणात्मक सुधार अपना रहे हैं. आज विश्वभर में बैंकिंग उद्योग अपने
परम्परागत बैंकिंग दायरे से बाहर आकर लाभप्रद क्षेत्रों की ओर मुड़ रही
है, तथा साथ ही ग्राहकों की प्रत्याशाओं को पूरा करने के प्रति अधिक सजग
हो गया है. ऊपर वर्णित नवोन्मेष गतिविधियों को करने के लिए कुछ बैंकों ने
विशिष्ट प्रकार की सहयोगी संस्थाएं खोली हैं, तथा कुछ अन्य-बैंकों ने
विशिष्ट प्रकार की शाखाएं खोली हैं.
पट्टा के आशय
पट्टा दो पक्षकारों के बीच एक संविदात्मक व्यवस्था है, जिसके अन्तर्गत
पट्टे पर देने वाले (पट्टादाता) किराये के बदले में पट्टे पर लेने वाले
(पट्टाधारी) को किसी सम्पत्ति का एक निश्चित अवधि तक उपयोग कर लेने पर
सहमत होता है. इस प्रकार पट्टाधारी उस सम्पत्ति के कुल मूल्य का पूरा
भुगतान किए बिना उपयोग का अधिकार प्राप्त कर लेता है. अर्थात पट्टे
कारोबार के अन्तर्गत, सम्पत्ति जिसके लिए वित्त उपलब्ध कराया जाता है, उस
पर स्वामित्व पट्टेदाता का होता है तथा इसे पट्टा अनुबंध के द्वारा
पट्टेधारी को काम में लेने के लिए दे दिया जाता है अर्थात सम्पत्ति
पट्टेधारी के अधिकार में होती है, जिसके बदले में पट्टा किराया चुकाया
जाता है. पट्टे किराये का निर्धारण पट्टे की साख/उधार-पात्रता, सम्पत्ति
की लागत तथा इसके आर्थिक जीवन आदि विभिन्न तत्वों पर निर्भर करती है.
पट्टा करोबार तीव्र आर्थिक विकास एवं विस्तार का आसान एवं उपयोगी तरीका
है. पट्टे व्यवसाय के अन्तर्गत मशीन, उपकरण आदि खरीदने के लिए शत प्रतिशत
वित्त उपलब्ध कराया जाता है, जबकि बैंक एवं वित्तीय संस्थाओं द्वारा
साधारण ऋण उपलब्ध कराते समय कुछ मार्जिन राशि मांगी जाती है जो कि
विभिन्न योजनाओं के अन्तर्गत सम्पत्ति के लागत से २५ प्रतिशत से ५०
प्रतिशत होती है. इस मार्जिन राशि की अवसर लागत काफी अधिक हो सकती है.
अत: साधारण ऋण की तुलना में पट्टे व्यवसाय के अन्तर्गत उपलब्ध वित्त अधिक
अच्छा रहता है.
पट्टे कारोबार की पृष्ठभूमि
यू. एस. और यू. के. बाजारों में पट्टा व्यवसाय १९५० के दशक के प्रारम्भ
में चालू हो गया था. एशिया में १९५० के दशक में फिलिपीन्स में सबसे पहले
पट्टादायी कम्पनी की स्थापना हुई. तत्पश्चात १९६० के दशक में जापान ने इस
क्षेत्र में प्रवेश किया. एशिया के अन्य देशों में ऐसी कम्पनियाँ
१९६०/१९७० के दशक में अस्तित्व में आई.
यू. एस. में संसार का सबसे ज्यादा पट्टा व्यवसाय होता है, जिसका वार्षिक
कारोबार ५० बिलियन यू. एस. डालर हैं. यू. के. यूरोपियन बाजारों में लगभग
७०० पंजीकृत पट्टेदायी कम्पनियाँ है जिनका कारोबार लगभग ५० बिलियन यू.
एस. डालर हैं, जिसमें यू. के. का अकेले का कारोबार लगभग १० बिलियन यू. एस
डालर है. एशियाई बाजार में जापान सबसे प्रमुख है, जिसका कारोबार ४०
बिलियन यू. एस. डालर है.
पूँजी निर्माण के रूप में इन देशों में पट्टे व्यवसाय ने महत्वपूर्ण
योगदान दिया है. इस व्यवसाय का यू. एस. में २७ प्रतिशत यू. के. में १५
प्रतिशत, कोरिया में ७ प्रतिशत, जापान में ६.५ प्रतिशत योगदान है. पूंजी
निर्माण का यह प्रतिशत वर्ष दर वर्ष बढ़ता ही जा रहा है.
भारत में पट्टा व्यवसाय एक अभिनव प्रयोग है, लेकिन यह काफी लोकप्रिय हो
रहा है. वर्ष १९८० तक मुश्किल से दो पट्टादायी कम्पनियां थी, जिन्होंने
लगभग १० करोड़ रुपये की सम्पत्तियां पट्टे पर दे रखी थी. पूंजी बाजार की
प्रतिकूल प्रवृति एवं अन्य कारणों से इस क्षेत्र की कम्पनियों में तेजी
से विस्तार हुआ. वर्तमान में पट्टे व्यवसाय वाली लगभग ४०० कम्पनियां हैं
(इनमें से लगभग १०० कम्पनियां ही सुव्यवस्थित हैं) जिन्होंने लगभग १०००
करोड़ रुपये से अधिक की सम्पत्तियां पट्टे पर दे रखी हैं. भारत में पट्टे
व्यवसाय में निजी एवं सार्वजनिक क्षेत्र दोनों ही लगे हुए हैं. इस
व्यवसाय में राष्ट्रीयकृत बैंकों की सहयोगी/सहायक कम्पनियों भी प्रवेश कर
रही हैं.
पट्टा वित्त एवं वित्तीय संस्थाओं से ऋण
पट्टे पर देने अथवा किराया क्रय पद्धति को बैंकों और वित्तीय संस्थाओं के
दीर्घावधि ऋणों/नियमित साख का विकल्प न मानकर विकास के लिए वित्त का पूरक
स्रोत माना जाना चाहिए. पट्टा वित्त कम औपचारिकताओं वाला, शीघ्र ही मिलने
वाला, लोचशील कम दुविधावाला और शत प्रतिशत वित्त उपलब्ध होने का तरीका
है, जो कि किसी बैंक/वित्तीय संस्था से उपलब्ध ऋण/साख की अपेक्षा सुगम
एवं किफायती है, क्योंकि बैंक ऋण में मार्जिन राशि अवश्य मांगी जाती है,
जो इसमें नहीं मांगी जाती है, जिसका अन्यत्र सदुपयोग कर अतिरिक्त आय कमाई
जा सकती है.
पट्टा वित्त के लाभ
पट्टा वित्त का आर्थिक विकास में महत्त्वपूर्ण योगदान रहा है. पट्टे
वित्त के मुख्य लाभ निम्नांकित है:--
१. पट्टा वित्त के अन्तर्गत सम्पत्ति की पूर्ण लागत का भुगतान पट्टेदाता
द्वारा किया जाता है तथा पट्टाधारी को कोई मार्जिन राशि का भुगतान नहीं
करना पड़ता है. अत: पट्टाधारी द्वारा इस मार्जिन राशि का कहीं भी लाभप्रद
उपयोग किया जा सकता है. २. पट्टा किराया एक आयगत खर्चा है, जिसे खर्चे के
रूप में लाभ हानि खाते में दिखाया जाता है, जिसके परिणाम स्वरूप कर योग्य
आय में कमी हो जाती है.
३. पट्टा किराया पूर्वनिर्धारित एवं निश्चित होता है. अत: पट्टेधारी को
दीर्घकालिक नियोजन में आसानी रहती है.
४. पट्टे किराये का भुगतान का तरीका एवं समय निश्चित होता है. अत: बजट
बनाने में कोई परेशानी नहीं होती.
५. बैंकों/वित्तीय संस्थाओं से ली जाने वाली उधार/साख की अपेक्षा पट्टा
वित्त में कम औपचारिकताएं पूरी करनी पड़ती हैं.
६. पट्टे पर ली गई सम्पति के संबंध में शत प्रतिशत बाहरी वित्त सुविधा
होने के कारण, सम्पत्ति के अप्रचलित होने का कोई प्रभाव नहीं पड़ेगा.
७. पट्टे वित्त से संस्था की आर्थिक स्थिति में सुधार होता है, क्योंकि
पट्टे पर ली गई सम्पत्ति से उत्पन्न अतिरिक्त आय में से किराये का भुगतान
कर शेष आय से संस्था की स्थिति में सुधार होता है.
८. पट्टे वित्त के अन्तर्गत ऋण/समता अनुपात, अधिकतम सीमा आदि जैसे कोई
प्रतिबंध नहीं होते हैं, बल्कि आवश्यकता पूर्ति के लिए शत प्रतिशत वित्त
उपलब्ध हो जाता है.
९. पट्टे वित्त से ऋण/समता अनुपात अपरिवर्तित रहता है, क्योंकि पट्टे
वित्त को संस्था के चिट्ठे में न दिखाकर सिर्फ नीचे संदिग्ध दायित्व के
रूप में फुटनोट में दिखाते हैं. पट्टे वित्त का प्रभाव बैंक/अन्य वित्तीय
संस्थाओं से लिए जाने वाले ऋण पर नहीं पड़ता है.
१०. पट्टा वित्त मुद्रा प्रसार पर रोक लगाता है. पट्टाधारी मुद्रा की
क्रय शक्ति के परिवर्तन के अनुसार किराये का भुगतान न करके आरम्भ में तय
की गई शर्तों/किस्तों के अनुसार भुगतान करता है.
पट्टे वित्त की समस्याएँ
यद्यपि बड़े पैमाने पर औद्योगिक प्रतिस्थापन तथा आधुनिकीकरण के कारण
पट्टा कारोबार तथा विशेष रूप से वित्तीय पट्टे के लिए संभावनाएं निरन्तर
बढ़ रही हैं, तथापि अत्यधिक प्रतिस्पर्धा की वजह से इस उद्योग में खराब
प्रवृत्तियां परिलक्षित होने लगी हैं.
छियालीसवें संविधान संशोधन के द्वारा राज्य सरकारों को यह अधिकार दिया
गया है, कि वे किराया क्रय पर माल की सुपुर्दगी अथवा अन्य कोई विधि जिसके
अन्तर्गत भुगतान किसतों में किया जाता है, पर बिक्री कर वसूल करें. इस कर
व्यवस्था के अन्तर्गत पट्टा के अन्तर्गत काम में लेने के अधिकार को
बिक्री तुल्य माना है, जबकि वास्तविक तथा वैधानिक रूप से पट्टा अनुबंध
विक्रय का अनुबंध नहीं है. इस प्रकार पट्टे किराये का लगभग ४ प्रतिशत
बिक्री पर पट्टेधारी पर बोझ बन गया है. दूसरी तरफ इस पर दोहरी कर की मार
पड़ती है, क्योंकि माल खरीदते समय प्रथम स्टेज पर ही बिक्री कर चुका दिया
जाता है. सिर्फ आन्ध्रप्रदेश ही एक ऐसा राज्य है, जहाँ पर यदि पट्टे के
सौदे पर यदि पहले ही कर अदा कर दिया जाता है, तो उस पर दुबारा कर वसूली
नहीं की जाती.
भारतीय कम्पनी अधिनियम, १९५६ की संशोधित धारा २०९ के अनुसार सभी
कम्पनियों को लेखांकन की अक्रूअल विधि अपनीनी होगी. इससे पट्टेदायी
कम्पनियां दुविधा में पड़ गई क्योंकि उन्हें बिना वसूल हुआ/संदिग्ध पट्टे
किराये को आय माननी पड़ेगी जिसमें से हो सकता है, कुछ राशि प्राप्त ही न
हो.
पट्टे किराये की वसूली भी आसान नहीं, क्योंकि वसूली का वर्तमान कानून
व्यवस्था अधिक दुर्वहनीय एवं अधिक समय लेने वाली हैं.
पट्टेदायी संस्थाओं के लिए बैंक ऋण
पट्टेदायी संस्थाओं को बैंक ऋण उनकी शुद्ध स्वाधिकृत निधियों के आधार पर
दिया जाता है, तथा यह उनकी शुद्ध स्वाधिकृत निधियों के तीन गुने से अधिक
नहीं होना चाहिए तथा सरकारी जमाराशियां, ऋणपत्र/बांड और बैंकों, वित्तीय
संस्थाओं से उधार, आदि सहित उनके कुल बाह्य उधार हेतु उनकी शुद्ध
स्वाधिकृत निधियों की निर्धारित समग्र उच्चतम सीमा के दस गुने के भीतर
होनी चाहिए.
पट्टादायी संस्थाओं को दिये ऋण मूलत: किराया प्राप्तियों की जमानत पर
दिये जाते हैं, अत: ऋण सुविधा उचित रूप से नकद ऋण के रूप में दी जानी
चाहिए. कुछ बैंक मांग ऋण के द्वारा पट्टादायी संस्थाओं को वित्त दे रहे
हैं, जबकि अन्य बैंक नकद ऋण सुविधाएँ प्रदान कर रहे हैं, कुछ मामलों में
मियादी ऋण या भुनाये गए बिलों के रूप में भी ऋण दिया जा रहा है.
बैंक ऋण के सामान्य मार्गदर्शी सिद्धान्त निम्नानुसार है:--
१. कार्यशील पूंजी वित्त का निर्धारण सभी मामलों में उधार देने की दूसरी
पद्धति के अन्तर्गत होना चाहिए, जिसमें १.३३ के न्यूनतम चालू अनुपात को
बनाये रखना अपेक्षित है.
२. "पट्टा अनुबंधों के अन्तर्गत बकाया ऋण" से संबंधित आकड़ों में
पट्टादायी संस्था को चाहिए, कि वे वित्तपोषक बैंको को अपने स्टेच्यूटरी
 डिटर/चार्टर्ड एकाउन्टेन्टस का प्रमाण-पत्र प्रस्तुत करें.
३. कुछ पट्टादायी संस्थाएँ कई बार एक ही सम्पत्ति के लिये दूसरा अथवा
तीसरा पट्टा अनुबंध भी करती हैं, किंतु बैंक वित्त केवल "पूर्ण भुगतान
युक्त" पट्टे तक ही सीमित होना चाहिए, जिसमें सम्पत्ति की लागत प्राथमिक
पट्टा अवधि के दौरान ही पूर्णत: वसूल हो जाए तथा बाद में उसमें केवल नये
उपकरणों की खरीद ही सम्मिलित की जाए.
४. बैंकों को अलग अलग पट्टाधारियों/सामूहिक संस्थाओं के संबंध में
एक्सपोजर सीमाएं तथा अलग-अलग पट्टा लेनदेन के संबंध में उचित उच्चतम सीमा
भी निश्चित करनी चाहिए. साथ ही, उधारकर्ता संस्थाओं की सहायक/सहयोगी
कम्पनियाँ के साथ कारोबार करने में बैंकों को विशेष सावधानी बरतनी चाहिए.
५. उधारकर्ता संस्थाओं से यह आशा की जाती है, कि वे पट्टे किराये की राशि
की प्राप्ति केवल उधारदाता बैंक के माध्यम से ही प्राप्त करें.
६. पट्टा व्यवसाय के लिए प्राप्त बैंक वित्त का अन्यत्र उपयोग रोका जाना
चाहिए. ७. पट्टादायी संस्थाओं के लेखों का सामयिक निरीक्षण का अधिकार
बैंक को होना, ताकि उनके द्वारा प्रस्तुत जानकारी की वास्तविकता
सुनिश्चित की जा सके.
८. इसके अतिरिक्त बैंक साझेदारों/निदेशकों की व्यक्तिगत गारंटी,
संपाश्विक प्रतिभूति, पट्टादायी संस्थाए तथा वित्तपोषक बैंक के संयुक्त
नाम में पट्टाकृत सम्पत्तियों के बीमें के संबंध में तथा पट्टादायी
कम्पनी द्वारा लाभांश घोषित करने से पूर्व बैंक की सहमति संबंधी अपनी
सामान्य शर्ते तथा ऐसी अन्य शर्ते लागू कर सकते हैं, जो अलग-अलग मामलों
में उपयुक्त समझी जायें.
९. यदि कोई उधारकर्ता संस्था और किराया क्रय दोनों ही कारोबार में
कार्यरत हो तो संबंधित मानदण्डों के अनुसार बैंकों को दोनों श्रेणियों के
कारोबार के लिए ऋण आवश्यकताओं का पृथक पृथक मूल्यांकन करना चाहिए.
पट्टा व्यवसाय के उचित विकास के लिए सरकार एवं भारतीय रिजर्व बैंक को
आवश्यक नीतिनिर्देश जारी करने चाहिए. दोहरे बिक्री कर के संदर्भ में
आवश्यक सुधार किया जाना चाहिए. वाणिज्यिक बाध्यताओं का प्रवर्तन शीघ्र
एवं आसान करने के लिए आवश्यक कानून बनाया जाना चाहिए, ताकि पट्टे व्यवसाय
का पर्याप्त विकास हो सके. रिजर्व बैंक को पट्टे व्यवसाय में लगी
संस्थाओं को आसान शर्तों पर ऋण उपलब्ध कराने के लिए आवश्यक दिशा निर्देश
जारी करने चाहिए. पट्टेदाता संस्थाओं के कोषों की लागत अधिक होने के कारण
भी यह व्यवसाय वांछित प्रगति नहीं कर पाया. अत: व्यवसाय के विकास के लिए
वर्तमान कर कानूनों में आवश्यक संशोधन करने तथा जनहित में इन्हें लोचशील
बनाया जाना चाहिए, ताकि यह व्यवसाय देश के आर्थिक विकास में उचित सहयोग
दे सके.
जोखिम पूँजी
पिछले दो दशकों में तथा विशेष रूप से पिछले ५ वर्षों में भारतीय बैंकिंग
के समूचे आयाम में महत्त्वपूर्ण परिवर्तन आया है. इसी संदर्भ में बैंकों
ने अपनी कारोबार गतिविधियों को व्यापार बैंकिंग, पट्टे पर उपकरण देना,
पारस्परिक निधियां, फेक्टरिंग, आवासन, क्रेडिटकार्ड, उपभोक्ता ऋण,
वाणिज्यिक पत्र, जमा प्रमाण पत्र, सहभागिता प्रमाण पत्र, जोखिम पूंजी आदि
जैसे क्षेत्रों में फैलाने का प्रयास किया है. सार्वजनिक निर्गम के
प्रबंध अथवा ऋण संघटन के माध्यम से स्रोतों में वृद्धि के अतिरिक्त
विभिन्न बैंकों की व्यापारी बैंकिंग अनुषंगियों, वित्तीय प्रबंध परामर्श,
परियोजना परामर्श, निवेश प्रबध, विदेशी व्यापार हेतु वित्त देने संबंधी
परामर्श, पुनर्वास, विलय तथा एकीकरण हेतु योजनाओं का निर्धारण, भारत में
निवेश के अवसर तलाश रहे, अनिवासी भारतीयों को सलाह देना आदि सेवाएं
प्रदान की जा रही है. इस प्रकार बैंकिंग उद्योग ने व्यापक विस्तार के साथ
साथ अनेक गैर परम्परागत क्षेत्रों में भी कदम उठाए हैं. भारतीय बैंकों
द्वारा धीरे-धीरे अपना ध्यान गैर कार्यक्षेत्रों की ओर केन्द्रीत करने के
पीछे अन्य बातों के साथ-साथ लाभप्रदता पर बढ़ता हुआ दबाव बिचौलिएपन के
अभाव की प्रक्रिया तथा अन्तर्राष्ट्रीय वित्तीय बाजारों में होने वाली
गतिविधियों के सांकेतिक प्रभाव हैं. आज भारतीय बैंकिंग पर बैंकिंग के
क्रियाकलापों में परिवर्तन की प्रक्रिया का इतना व्यापक प्रभाव पड़ा है,
कि आगामी कुछ वर्षो में कम से कम कुछेक बैंकों में परम्परागत बैंकिंग गौण
हो जाएगी.
सम्पूर्ण विश्व में बैंक वित्तीय सुपर बाजार बनते जा रहे हैं. वे तरह तरह
की ऐसी सेवाएँ एवं सुविधाएँ उपलब्ध करा रहे हैं, जो कि परम्परागत बैंकिंग
कामकाज सर्वथा अलग है. अत: स्वाभाविक है कि हमारे देश की बैंकिंग सेवाओं
को भी ग्राहकों की बदलती हुई आवश्यकताओं, अपेक्षाओं, वरीयताओं एवं
आकाक्षाओं के अनुरूप बनना होगा.
वर्तमान में बैंक तथा वित्तीय संस्थाएं जोखिम पूंजी योजनाओं को लोकप्रिय
बनाने का प्रयास कर रहे हैं. अत: इस अध्याय में जोखिम पूँजी वित्त के
संबंध में आवश्यक जानकारी प्रदान की जा रही है.
जोखिम पूंजी वित्त से आशय
जोखिम पूंजी से आशय ऐसे वित्त से हैं, जो ऐसे कारोबार के लिए उपलब्ध
कराया जाता है जो सुदृढ़ परियोजना पर आधारित हो तथा जिसका प्रवर्तन
व्यक्तियों अथवा फर्मों द्वारा किया गया हो. इन परियोजनाओं में नई
प्रोद्योगिकी तथा नया उत्पाद शामिल रहता है, लेकिन प्रवर्तक के पास अपनी
परियोजना के प्रवर्तन के लिए वित्तीय संसाधनों का अभाव होता है. यदि
इन्हें प्रबंधकीय निविष्टयों तथा निधियों के रूप में उपयुक्त समर्थन
प्राप्त हो तो ये परियोजनाएँ अत्यधिक लाभप्रद होती है. बैंकों अथवा
वित्तीय संस्थाओं द्वारा प्रदत्त जोखिम पूंजी में कम्पनी की प्रारंभिक
अवस्थाओं में इस आशा के साथ निधि लगाई जाती है, कि उन्हें ऊंचा लाभ
मिलेगा, जो अपेक्षाकृत ऊँचे जोखिम का प्रतिकार ( फसेट) कर देगा.
जोखिम पूंजी के विनियोजक इसके दिन प्रतिदिन के प्रबंध में सम्मिलित नहीं
होते हैं, बल्कि वे अपने संविभाग का प्रबंध करते हैं. इस पूंजी का
पुनर्भुगतान मांग पर अथवा अन्यथा शीघ्र नहीं किया जाता है. विनियोजन की
वसूली प्रतिभूत के किसी स्टॉक एक्सचेंज में सूचीबद्ध होने अथवा उद्यम के
असफल होने पर उसके समापन पर अंशधारी के रूप में बचा हुआ अंश मिलेगा.
जोखिम पूंजी को एक उदाहरण के द्वारा आसानी से समझा जा सकता है --
माना कि अ के पास एक सुविख्यात विश्वविद्यालय की इंजीनियरिंग डिग्री है
तथा उन्हें अपने कार्य का काफी अच्छा अनुभव भी है. वह अपना स्वयं का एक
उद्योग स्थापित करना चाहता है, जिसमें एक ऐसे उत्पाद का उत्पादन करना
चाहता है, जिसके सदर्भ में उसका काफी अच्छा अनुभव है. ऐसे उत्पाद का
वर्तमान में आयात किया जा रहा है. मानाकि इस उद्योग के लिए उसे ५० लाख
रुपयों की आवश्यकता है. उसके स्वयं के पास कोई विशेष पूँजी साधन नहीं है.
ऐसी स्थिति में वह सार्वजनिक निर्गम के द्वारा भी पूंजी एकत्रित नहीं
करना चाहता/कर सकता है. अब चूंकि उसकी परियोजना नई है तथा उसका सफल होना
संदिग्ध बना हुआ है, ऐसी स्थिति में वित्तीय संस्थाएँ भी अधिक जोखिम के
कारण ऋण स्वीकार नहीं करेगी. ऐसी स्थिति में कुछ ऐसे लोग आगे आयेंगे, जो
कि अधिक जोखिम अधिक लाभ के सिद्धान्त पर चलते हैं, क्योकि वे जानते है कि
यदि उत्पाद बाजार में चल गया तो शीघ्र ही उनका बाजार पर एकाधिकार हो
जाएगा तथा अत्यधिक लाभ कमा लेंगे. ऐसी स्थित में जोखिम पूंजी निवेशक उस
उद्योग/कम्पनी में पूंजी लगायेंगे. इस प्रकार यदि परियोजना सफल हो जाती
है, तो पर्याप्त प्रीमियम पर सर्वजनिक निर्गम करके लाभ कमा सकती है, और
यदि वह असफल हो जाती है तो उन्हें अंशधारी के रूप में बचा हुआ शेष ही
मिलेगा अर्थात् उन्हें हानि सहन करनी पड़ेगी.
जोखिम पूंजी का उद्भव
जोखिम पूंजी का उद्भव अमेरिका में १९४६ में हो गया था, जिसने
युद्धोपरान्त वहाँ की अर्थव्यवस्था के विकास में मुख्य भूमिका निभाई थी.
जोखिम पूंजी के संदर्भ में केलीफोर्निया का एप्पल कम्प्यूटर, सिलीकोन
वैली तथा बोस्टन का रुट १२८ सफल संस्थाएं हैं. वर्ष १९८६ में अमेरिका में
जोखिम पूंजी कोष के रूप में २५ बिलियन यू. एस. डालर था तथा इसकी सफलता का
मुख्य कारण अनुकूल वित्तीय माध्यम तथा सरकारी नीतियां थी. यूरोप में
जोखिम पूंजी अवधारणा को बल सत्तर के दशक के अन्त में मिला, जिसमें यू.
के. सबसे आगे था. १९८५ के अन्त में जोखिम पूंजी कोष के रूप में यूरोप में
४९३८ बिलियन ई. सी. यू.था. सत्तर के दशक में जापान में भी इस अवधारणा का
विकास हुआ. प्रारम्भ इसे कोई विशेष सफलता नहीं मिली. अस्सी के दशक में
उच्च प्रौद्योगिकी के विकास के साथ इसको कुछ बल मिला. परिवर्तित,
वातावरण, सरकारी नीति तथा समय की आवश्यकता के कारण जोखिम पूंजी अवधारणा
ने अपनी पकड़ मजबूत करली तथा १९८४ के अन्त तक इसमें ३४० मिलियन यू.
एस.डालर विनियोजित थे.
जोखिम पूंजी का भारत में विकास
जोखिम पूंजी अवधारण का भारत में विकास अधिक पुराना नहीं है. भारत में
सर्वप्रथम भारतीय औद्योगिक विकास बैंक की `जोखिम पूंजी निधि योजना' के
रूप में इसे १९८६ में आरम्भ किया गया. भारतीय औद्योगिक साख एवं विनियोग
निगम ने भारतीय यूनिट ट्रस्ट के सहयोग से भारतीय तकनीकी विकास एवं सूचना
कम्पनी (टेक्नोलॉजी डवलपमेंन्ट एण्ड इन्फारमेंशन कम्पनी  फ इण्डिया) के
नाम से एक जोखिम वित्त कम्पनी की स्थापना की है, जिसने १९८८ से अपना
कार्य आरम्भ किया है. भारतीय औद्योगिक वित्त निगम भी अपनी वर्तमान योजना
को बदल कर इसे पूर्ण जोखिम निधि योजना के रूप में परिवर्तित करने की
योजना बना रहा है. कैनरा बैंक ने अपनी अनुषंगी के रूप में अक्टूबर १९८९
में `केनबैंक जोखिम पूंजी निधि की' स्थापना की है. भारतीय स्टेट बैंक तथा
केनरा बैंक अपनी व्यापार बैंकिंग अनुषंगियों के द्वारा इस क्षेत्र में
उतरने वाले प्रथम सार्वजनिक क्षेत्र के बैंक है. एशियन विकास बैंक और
बैंक  फ इण्डिया के सहयोग से `साख पूंजी जोखिम निधि' की स्थापना की है.
अनिवासी भारतीयों के सहयोग से स्थापित `ए एन जेड ग्रिन्डले इण्डिया
इन्वेस्टमेन्ट फण्ड" जोखिम पूंजी प्रदान करने वाली कम्पनी है. अन्य अनेक
बैंक भी अपनी अनुषंगी संस्थाओं के द्वारा इस क्षेत्र में उतरने के प्रयास
कर रहे हैं.
जोखिम पूंजी के लिए मार्गदर्शी सिद्धान्त
वर्ष १९८८-८९ का बजट प्रस्तुत करते हुए तत्कालीन वित्त मंत्री श्री
नारायण दत्त तिवारी ने जोखिम पूंजी के लिए मार्गदर्शी सिद्धान्त जारी
करने की घोषणा की थी. तद्नुसार, भारत सरकार ने २५ नवम्बर, १९८८ को जोखिम
पूंजी निधि/कम्पनी स्थापित करने के लिए आवश्यक मार्गदर्शी सिद्धान्त जारी
किए. ये सिद्धान्त निम्न हैं:--
१. सरकार/भारतीय रिजर्व बैंक की पूर्वानुमति से कोई भी भारतीय वित्तीय
संस्था, भारत में स्थिति विदेशी बैंकों सहित अनुसूचित वाणिज्यिक बैंक तथा
इनकी अनुषंगी जोखिम पूंजी निधि/कम्पनी स्थापित कर सकती है.
