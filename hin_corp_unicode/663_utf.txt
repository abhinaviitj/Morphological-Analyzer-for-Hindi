<ळिटेरटुरे><णोवेल्><भिस्मिल्लह् आब्डुल्><़अहर्बड्><१९८७><अनि फ्रकस्हन्><णेत् ढेल्हि><३६-४३><२१००><भिस्मिल्लह् आ; ़अहर्बड्, णो>

+ दौंगरा पड़ गया था और लाल बाबू ने स्टाक बन्द करने का आदेश दे दिया था पत्तों
को भरने के लिए बड़े-बड़े बोरे आ गये थे. दिन में तो धूप के कारण कोई काम नहीं
हुआ था, पर रात में पत्तों की भराई शुरू हो गयी थी. सूखी हुई गड्डियों पर प्रथम
वर्षा की बूँदें पड़ चुकी थीं, अतः एक विचित्र प्रकार की गन्ध उनमें से उठ रही
थी. भोर होते-होते सारी गड्डियाँ भर गयी थी और दोपहर से पहले-पहले लाल बाबू का
डग्गा (ट्रक) उन्हें लेने के लिए आ गया था.
लाल बाबू ने अब्बा को सिर्फ चालीस रुपये दिये थे.
-और लड़के को कुछ नहीं मिलेगा?
अब्बा ने निहायत दयनीय होकर पूछा था तो लाल बाबू मुसकरा उठे थे और उनकी ठुड्डी
पर हल्का सा गड्ढा पड़ गया था.
-मुंशी जी, स्टाक में सिर्फ एक ही आदमी रखा जाता है, वैसे आपकी मर्जी अपनी मदद
के लिए किसी को भी रख लें और चाहें तो अपनी तन-ख्वाह में से उसे भी कुछ दे दें.
और डग्गा नाले के किनारे-किनारे पथरीली धरती पर डगमगाता हुआ आगे बढ़ गया था.
घर लौटे तो हम जरूरत से ज्यादा निराश थे. मेरा मन तो रोने को कर रहा था,
क्योंकि मेरी मेहनत का कोई मूल्य नहीं मिला था. और अब्बा थे कि अम्मा का सामना
करने से डर रहे थे. अभी मैं सोच ही रहा था कि इस हताशा को कैसे तोड़ा जाय कि
अब्बा छड़ी लेकर कहीं जाने के लिए तैयार हो गये.
-तुम घर ही पर रहो, मैं मुड़की जा रहा हूँ. उन्होंने मुझे आदेश दिया और मेरी
प्रतिक्रिया जाने बगैर फरका खोलकर वे खोरी में विलीन हो गये. मैं परछी में बैठा
सामने फैले शून्य को देखता रहा.
उस दिन अम्माँ देर रात गये गँवई से लौटी और आते ही अब्बा के निकम्मेपन पर
जोरदार टिप्पणी करने लगीं. आवेश में उन्होंने यहाँ तक कह डाला कि अब मैं इस
बुढ़वा के संग नहीं रहूँगी.
परन्तु मुड़की से अब्बा के लौटते ही बजाय लड़ाई होने के उनमें एक प्रकार की मूक
संधि हो गयी. इस आश्चर्यजनक घटना का कारण मुझे उस समय पता चला जब वे एक
साथ बैठकर यह विचार करने लगे कि न्योता किसे-किसे भेजा जाएगा.
परिस्थितियाँ प्रतिकूल होने के कारण ही अब तक मेरा खतना नहीं हो सका था, जबकि
मैं काफी बड़ा हो गया था और इस उम्र में मुसल-~मानी होने से कई प्रकार की
कठिनाइयों की सम्भावनाएँ थीं. लेकिन मुड़को से अब्बा खतना करने वाले खलीफा
(हज्जाम) को तय कर आये थे और जल्दी ही मुझे आधा इंच गोश्त की झिल्ली काटकर
मुसलमान बनाया जाने वाला था. दरअसल अब्बा उन चालीस रुपयों को सार्थक करना चाहते
थे जो उन्हें तेंदू के पत्तों की नौकरी से मिले थे.
खास-खास जगहों में न्योते बाँटे गये और एक छोटे-मोटे विवाह जैसी तैयारियाँ शुरू
हो गयीं. स्थानीय रिवाज के अनुसार टोले भर के लोग धान और गेहूँ पहुँचा गये.
नानी के यहाँ से दाल की व्यवस्था हुई. अब्बा ने मेरे लिए कपड़े और जूते की
व्यवस्था की तथा दो मुर्गे भी लाये गये-~खास-खास लोगों के लिए.
निश्चित तिथि से सात दिन पहले ही चार-पाँच स्त्रियांॅ ऑ गयी. उनमें मेरी बड़ी
अम्माँ की दो लड़कियाँ भी थीं, जिनमें से एक लड़की मुझे इतनी अच्छी लगी कि
मैंने मन-ही-मन तय कर लिया कि बड़ा होकर मैं इसी से विवाह करूँगा. वह जवान थी
और अपने गोरे चेहरे को पाउडर लगाकर चिकना बनाये हुए थी. उस दिन खाना भी मैंने
उसी की थाली में खाया.
आते ही उन स्त्रियों ने मुझे हल्दी-तेल चढ़ाना शुरू कर दिया. दिन भर में कई बार
पिसी हूई हल्दी मेरे शरीर पर मली जाती और मीठा तेल (रमतिला का तेल) में दूब की
पत्तियाँ डुबोकर तेल चढ़ाने की प्रक्रिया पूरी की जाती. उन दिनों मेरा शरीर
पीलिया के भयंकर मरीज की तरह हो गया था. वस्तुतः एक मरीज की भाँति ही मुझे बना
दिया गया था. क्योंकि मेरी कलाई में 'कंगन' नामक एक कपड़ा बाँध दिया गया था
जिसमें हल्दी की एक गाँठ और ताँबे का एक पुराना पैसा बँधा हुआ था. और मेरे हाथ
में सरौता थमा दिया गया था, साथ ही मुझे अकेले नहीं निकलने दिया जाता था.
खतना होने से एक दिन पहले रज्जगा (रतजगा) हुआ और रात भर गुलगुले पके, चावल के
'रहम' बनाये गये. विवाह की भाँति ही घईलियाँ (घड़ें) भरी गयीं और बन्ना गाया
गया.
सुबह मुझे दूल्हा बनाया गया. नहला कर नये वस्त्र और जूते पहनाये गये. सिर पर
साफा बाँधकर कचनार के फूलों का सेहरा बाँधा गया और ऊपर से लाल रंग का झीना सा
टूल का मकना लटकाया गया. फिर दूध का शरबत पिलाकर घोड़े पर बैठाया गया और पूरे
टोले में घुमाया गया.
लौटने पर सेमलू मामा ने अपना नगाड़ा बजाकर मेरा स्वागत किया और अन्य स्त्रियों
के साथ अम्माँ ने भी नृत्य किया. पर थोड़ी देर बाद ही वह तामझाम अब्बा ने बन्द
करा दिया और परछी में सजदा करा कर मुझे नंगा कर दिया गया. फिर मुझे चादरों के
पर्दे में उलटे घड़े पर बैठाया गया और क्षण भर बाद ही 'सोने की चिड़िया' दिखा
कर मुझे मुसलमान बना दिया गया.
उस रात जब मैं दर्द से कराह रहा था और नानी मेरी जाँघों की सूजी हुई नसों पर घी
सने आटे की लोइयाँ फेर रही थी, तभी रिश्तेदारों के बीच अब्बा किसी बात पर गरजने
लगें थे. उनके सामने अम्माँ खड़ी थी-आँखों में आँसू भरे. मुझे दोनों दयनीय लग
रहे थे.
नूरबी बुआ ने दोनों में बीच-बीचव करा दिया और खाने की तैयारियाँ शुरू हो गयी
थीं.
और आँगन में जब मीलाद सुनने के लिए एक बाक्स रख कर उस पर चादर बिछायी गयी और
गिलास के गुलदस्ते रखकर मीलाद की किताब लिए अब्बा बैठे तो मुझे महसूस हुआ कि
थोड़ी देर पहले हुए युद्ध में अप्रत्यक्ष रूप से अब्बा जीत गये हैं. लेकिन
मीलाद समाप्त होते ही आँगन में हमती मामा चिकारा लेकर आ गये और एक चुनमुन सा लड़का
लड़की बन कर फिरकिनी की तरह नाचने लगा, तब मालूम हुआ कि
युद्ध बराबरी पर समाप्त हुआ है.
मैं अपनी दोनों टाँगें फैलाए चित लेटा था और नाच देख रहा था. मैं नंगा था. मेरी
दोनों जाँघें सहलायी जा रही थीं. मेरा ताजा जख्म टपक रहा था. लेकिन मुझसे न रहा
गया. बाहर आँगन में जो चुनमुन सा लड़का लड़की बना नाच रहा था उसका दिप-दिप करता
हुआ चेहरा मुझे मानो निमंत्रित करने लगा कि आओ तुम भी नाचो. और मैं खड़ा हो
गया. मेरे पास बैठी स्त्रियांॅ घबरा गयीं और व मुझे पकड़ कर लिटाने लगीं. लेकिन
मैं नहीं माना. लँगड़ाता हुआ आगे बढ़ा और द्वार पर जाकर किवाड़ थाम कर खड़ा हो
गया.
नाचने वाला लड़का और कोई नहीं, साबुनलाल का भाई हीरा था. लेकिन वह हीरा जैसा
नहीं लग रहा था. मालेगाँव की धोती और पोलका में सजा उसका गठीला बदन किसी
पन्द्रह-सोलह बरस की लड़की के बदन जैसा लग रहा था. उसने कमर में करधन भी पहन
रखी थी और हाथों में नायलोन की चूड़ियाँ. अपने लम्बे-लम्बे बालों का उसने सुंदर
सा जूड़ा बनाया था जिसमें कोई जंगली फूल खुँसा हुआ था. पाँवों में
नन्हें-नन्हें घुँघरू बँधे हुए थे. वह अपनी आँखें और कलाइयाँ मटका-मटका कर इस
तरह थिरक रहा था कि देखने वालों के दिल लट्टू की तरह घूमने लगे थे. वह जमीन पर
अपने पाँवों की हल्की-हल्की थाप दे रहा था और गा रहा था-
मोर बलमा नदान मोर देहियाँ गुलाबी रंग होइगै
पाँचै पचासैं की चोलिया
बंद लागे हजार
पहनावे वाली छोकरिया
चली बहियाँ झुलाय
लौग के लागी है रूख
ओखी पतली है डार
समझै समझ गोरी टोरले
माल है बिरान...
मेरे भीतर धक्-धक् होने लगा और मैं वापस आकर लेट गया! स्त्रियांॅ फिर जाँघों पर
आटे-घी की लोइयाँ फेरने लगीं. मेरा जख्म फिर टपकने लगा.
मैंने आँखें मूंद लीं!
हीरा को इससे पहले कई बार मैं देख चुका था. जंगल में लकड़ी का गट्ठा लाते हुए.
झिरिया से काँवर में पानी ढोते हुए. बोझ लेकर बाजार जाते हुए. सूप-दौरी लाद कर
मेला जाते हुए. घर में लिपाई-~पुताई करते हुए, झाड़ू लगाते हुए, खाना बनाते
हुए...लेकिन उसे नाचते हुए मैंने पहली बार देखा था. 'अगर यह लड़की हो जाय तो
मैं इसी के साथ ब्याह कर लूं', मैंने मन ही मन कल्पना की और फिर सो गया....
जब मेरा जख्म ठीक हो गया और मैं चलने-फिरने लगा तो मैंने हीरा से मेल-जोल
बढ़ाने की कोशिश की. उसके छोटे भाई साबुनलाल के साथ तो मैं खेलता ही था, उसी के
बहाने हीरा से भी मिलने लगा. और चन्द दिनों में ही उससे भी मेरी दोस्ती हो गयी.
अब मैं चोरी-छिपे अम्माँ के टोकरे से साबुन की कोई बट्टी या थोड़ा -बहुत गुड़
निकाल कर उसे दे दिया करता. पहले तो उसने यह सब लेने से इन्कार किया, पर शायद
यह सोचकर कि मैं दुःखी हो जाऊँगा उसने वे चीजें स्वीकार कर लीं!
एक रोज वह मुझे अपने साथ नदी ले गया. बेर के जिस पुराने झाड़ के नीचे साफ पानी
था वहाँ पहुँचकर वह अपने कपड़े फीचने लगा.
मैं उसके पीछे खड़ा-खड़ा पानी में पड़ रहे उसके बिम्ब को निहारता रहा. तभी
अचानक उसने अपनी आँखें पीछे की और बोला:
-आपन कपड़ा उतार मैं फीचं देवं!
मैं धक्क! अरे यह तो बिल्कुल लड़की की तरह बोल रहा है! जैसे स्त्रियांॅ अपने
पतियों से बोलती हैं.
और फिर मुझे कुछ अच्छा नहीं लगा. न नदी, न वृक्ष, न आसमान, न आसमान पर उड़ती
हुई चिड़िया...मैं मानो वहाँ था ही नहीं.
लेकिन यह सब ज्यादा दिनों तक नहीं चला. हालाँकि इस बीच हीरा के साथ जोकर बनने
के लिए तमाशे की अनेक कलाएँ मैंने सीख ली थीं, लेकिन उनका प्रदर्शन करने का
मौका नहीं मिला. हीरा कहीं मजदूरी करने लगा था और मेरी सारी ललक गटापार्चा की
बीबी की तरह टूट गयी थी.
वर्षा का सातवाँ दिन था. लोग सूर्य-दर्शन के लिए तरस गये थे और वर्षा से
ऊब चुके थे. पानी थमने के लिए स्त्रियों ने गर्म तवे भी आँगन में गिराये, पर
कोई लाभ नहीं हुआ. फिर भी चारों ओर का वातावरण बेहद सुहावना और मनोरम बना हुआ
था. द्वार के सामने दूर-दूर तक मक्के के झाड़ भुट्टों का बागा बाँधे खड़े थे और
उनके भुए कम उम्र में पके हुए मुलायम बालों की तरह दिखाई पड़ रहे थे और उन पर
वर्षा की बूंदें जब पड़ती तब ऐसा लगता मानो डबरों में पक्षी नहा रहे हैं. आँगन
में काई जमी थी और उस पर मटमैला पानी भरा हुआ था, जिसमें रह-~रहकर बुलबुले उठ
रहे थे, जो भविष्य में और वर्षा होने की सूचना दे रहे थे.
निश्चय ही वह दृश्य मुझ जैसे बालक के लिए निहायत आकर्षक था, पर पेट में चारा न
होने के कारण वर्षा की वह झड़ी जो स्कूल न जाने के आनन्द से कभी भरी होती थी,
उस समय मुझे बेहद पीड़ित कर रही थी और मैं जमीन पर लेटा हुआ रह-रहकर चूल्हे की
ओर देख रहा था जिस पर एक बड़ी सी हँड़िया चढ़ी हुई थी और उसमें महुवे के साथ
कुछ चने उबल रहे थे. अम्माँ ने ये दोनों चीजें आड़े वक्त के लिए सहेज कर कभी
घड़ों में रख ली थी, जिन्हें उस दिन अब्बा से एक बार झगड़ा कर लेने के बाद
निकाला गया था.
अम्माँ ने उन्हें फिर निकम्मा सिद्ध किया था और अब्बा ने पूर्ववत् बारिश में
चमड़ों के खराब हो जाने का तर्क दिया था. इस पर अम्मी ने एक चुभता हुआ जुम्ला
उछाला था और उठ गयी थीं.
-देखती हूँ यह बहाना कब तक चलता है? चौमासा कभी तो खतम होगा.
फिर थोड़ी देर बाद ही मैं महुवे के रस में पगे उबले हुए चने खा रहा था और घर की
स्थिति पर कुछ सोचने की कोशिश कर रहा था. ठीक उसी समय मैंने देखा था कि अब्बा
भी मेरी ही तरह चने खा रहे थे, पर अम्माँ सिर्फ फूले हुए महुए कचर-कचर चबा रही
थी. एक क्षण के लिए अम्माँ पर दया आयी और अब्बा के चेहरे को देखा जिस पर भोंड़
(एक प्रकार की घास) की तरह दाढ़ी के घने सफेद बाल बिखरे हुए थे तो उनके प्रति
भी करुणा उमड़ आयी. इस प्रकार मैं निश्चय नहीं कर सका कि अधिक दोषी कौन है?
प्रतिदिन की भाँति उस दिन भी दोपहर को जब वर्षा थमी तो लगा कि यह भी एक छलावा
है. लेकिन पता नहीं क्यों फिर वर्षा तीव्र नहीं हुई. थोड़ी देर के लिए धूप भी
निकली और शाम का प्रबन्ध करने के लिए अम्माँ फुलझर की बाड़ी से पुरपुरी भाजी
(चौराई) खोंटने चली गयी. चकौड़ा, कनकौवा और चेंच भाजियाँ तो हमारी बाड़ी में ही
मिल जाती थीं पर पुरपुरी जैसा स्वाद उनमें नहीं मिलता था.
थोड़ी ही देर बाद बादल फिर छा गये. लोगों ने समझा फिर झड़ी लगेगी, लेकिन ऐसा
नहीं हुआ. बूँदें पड़ीं, पर वे हल्की थीं.
शाम तक बूँदें और हल्की हो गयी थीं जिससे मौसम प्रायः खुशगवार लगने लगा था.
मैंने चाहा कि बाहर निकलूँ, पर अब्बा ने रोक दिया इससे मैंने अनुमान लगा लिया
कि युद्ध पुनः होगा और बिस्तर में दुबककर मैं सो गया. नींद आने पर मैंने एक
स्वप्न देखा कि मुहर्रम के दिन आ गये हैं और मामू के लड़के रफीक भैया को सवारी
चढ़ाई जा रही है. अब्बा 'शहादतनामा' में से कोई नौहा पढ़ते हैं और हम
'याली-याली' (या अली) करके मातम करते हैं. क्षण भर बाद रफीक भैया काँपने लगते
हैं और दूध का प्याला माँगते हैं. नाम पूछने पर बताते हैं, 'मैं खूनी नाल
हूँ'... फिर देखता हूँ कि मुझे भी सवारी चढ़ी हुई है और मैं हाथ में नेजा लिए
अलाव में नाच रहा हूँ. चारों ओर ताज़िये खड़े हैं और छबील बँट रही है...अचानक
मेरे पाँव जल उठते हैं और मैं चौंककर उठ बैठता हूँ...बाहर हल्की-हल्की बूँदें
अभी तक पड़ रही थीं. मुझे याद आया कि इस साल हम मुहर्रम देखने डिण्डौरी नहीं
गये हैं.
बारिश के दिन इसी प्रकार बीत रहे थे कि एक दिन मैसू मामा आये और परछी के ठाट
में धान की दो-तीन हरी बालें खोंस गये. बदले में अम्माँ ने उन्हें एक पुरानी
इकन्नी दी जो नये पैसे के प्रचलन के बावजूद अभी बन्द नहीं हुई थी और मुझे
बताया कि आज 'हरियाली' है. तब मुझे याद आया कि आज 'हरियाली' की ही छुट्टी है और
अचानक ही मैं कुछ ज्यादा खुश हो उठा.
उन दिनों अब्बा चमड़ों की तलाश में बाहर गये हुए थे. अब्बा के बाहर चले जाने पर
कुछ विशेष ही प्रसन्नता मुझे हो जाती थी. कम-से-~कम उन दिनों युद्ध तो नहीं
होते थे. अम्माँ गँवई से खाने के लिए कुछ-न-कुछ ले ही आती थीं और हमारे दिन मौज
से कटते थे.
