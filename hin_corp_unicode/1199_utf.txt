<ठ्रन्स्लटेड् ंअटेरिअल्><ळिटेरटुरे><ंअनोज् ढस्><ठेएस्र फ्रनि><१९९२><शहिट्य आकडेमि><णेत् ढेल्हि><७४-७९><२०००><ंअनोज्डस्-ठेएस्र फ्रनि-ळ्ट्> 

एक दिन सवेरे-सवेरे प्रियनाथ बोरल उनके यहाँ उनसे यों ही मिलने चला आया. वह
शहर का एक बहुत ही नामी वकील था. कुएँ की तरफ बोरल ने ही इशारा किया था.
सदानंद समझ नहीं पा रहे थे कि बोरल ने अपनी जो निःशुल्क सेवा पेश की है,
उसके लिए उसके प्रति आभार प्रकट करें या उसे बद्दुआ दें. लेकिन इससे उनके
मन का चैन खत्म हो गया था.बोरल वैसे यही चाहता था कि उन्हें स्थायी चैन
मिले. इसीलिए उसने जो कुछ कहा था, बड़े उदार होकर कहा था. उसकी नजर हवेली
पर बड़ी तेजी से घूम गयी थी. उसकी आँख की पुतलियाँ अपने गहरे गड्ढ़ों में
इस तरह नाच उठी थीं जैसे कि वे बड़े-बड़े गोले हों. वह एकाएक उस वीरान पड़े
कुएँ की ओर बढ़ा था और तुरंत कह उठा था, "मि.  सरकार, मुझे उम्मीद है कि इस
कुएँ की वजह से आपको कोई परेशानी नहीं होगी!""मतलब?""मैं समझता हूँ आप यहाँ
के लोगों को अच्छी तरह जानते होंगे. वे महात्मा बुद्ध या हजरत ईसा के सौदाई
नहीं हैं. हफ्ते में एक-दो खून करदेना उनके लिए ऐसे हो गया है जैसे वे
अपनी पीठ खुजला रहे हों."बोरल उस समय पान चबा रहा था. अपनी बात कहकर वह
अपने लाल-लाल होंठों से मुस्कराया. उसकी आवाज में शहर में रहने वाले लोगों
की उस अजीब आदत के प्रति जैसे कि थोड़ी नरमाई आ गयी थी."मैं आपकी बात समझ
नहीं रहा, मि.  बोरल. इस बेकार पड़े कुएँ से शहर के लोगों की उस आदत का क्या
लेना-देना? वे लोग यहाँ पर अपने पाप धोने के लिए तो आने से रहे!" चक्कर में
पड़े सदानंद ने कहा."यही तो है जो वे कर सकते हैं!" बोरल ने कहा,"अगर वे
अपना पाप धोने यहाँ नहीं आयेंगे तो सबूत मिटाने तो आ सकते हैं न!वे लाश इस
कुएँ में फेंक सकते हैं. अब इससे और आसान तरीका क्या होगा कि वे कंपाउंड
की इस टूटी-फूटी दीवार को लांघें और यहाँ चले आयें? आप तो अपनी नींद में
मीठे सपने ले रहे होंगे, और कोई वहाँ आपके उन मीठे सपनों को दुःस्वप्नों
में बदल रहा होगा."बोरल के मस्तिष्क से विचार ऐसे फूट रहे थे जैसे कि स्पंज
को थोड़ा-सा दबा देने से पानी फूट पड़ता है. फिर वह वहाँ से तेज-तेज कदमों
पर लट्टू की चाल से चलता बना. लेकिन उसके विचारों की थोड़ी-सी बूंदें सदानंद
को डुबोने के लिए कापी रहीं. पहले उन्हें लगा था कि वह एक अँधेरी सुरंग में
से निकल कर सूरज की कोमल किरणों से भरी सुहानी सुबह देख रहे हैं. लेकिन बोरल
ने उनके उस एहसास को जैसे कि चुरा लिया था. अपने समूचे सेवाकाल में उन्हें
इस तरह की चिंता और तनाव ने कभी नहीं घेरा था जैसा कि उन्होंने अब महसूस
किया. अब वह हर किसी के प्रति शक करे लगे थे, हालांकि यह आदत उन्होंने अपनी
नौकरी के दिनों में मजबूरन ओढ़ ली थी और सेवामुक्त होने के बाद वह उसे बहुत
पीछे छोड़ आये थे. अब जो कोई भी मिलने आता, वह बड़े गौर से उसे देखते रहते,
और यह भी देखते कि इतनी बड़ी जायजाद खरीद लेने पर उन्हें मुबारक देने आये
लोग क्या कुएँ की तरफ तो नहीं जाना चाह रहे!शाम हुई तो उनकी चिंता गहरी
होते-होते उनके लिए त्रास बन गयी. वह चलते-चलते कुएँ तक पहुँचे और उसके
चारों तरफ देखने लगे. फिर उन्होंने उसके भीतर झाँका. वहाँ अनेक पौधों और
बेलों ने अपना घर बना लिया था. चाँद निकला हुआ था और उसकी एक किरण कंपाउंड
के बाहर बरगद के एक पेड़ में से किसी तरह रास्ता बनाती हुई कुएँ के तल में
थोड़ा-थोड़ा दिखने वाले काले जल तक पहुँच रही थी. इससे भय तो पैदा होता ही
था साथ में एक आकर्षण-सा भी पैदा होता था. जिस तरह की दुनिया से सदानंद का
अब तक वास्ता पड़ा था, उस दुनिया से यह बिलकुल अलग दुनिया थी. वह कुएँ के
भीतर झाँकते हुए कुएँ की टूटी मुँडेर पर झुके रहे. कुआँ इतना गहरा तो नहीं
था, लेकिन लगता ऐसे था जैसे कि वह दूर अनंत तक, पाताल के किसी विचित्र लोक
में चला गया है.एक विचित्र बात यह भी थी कि सदानंद को उस कुएँ से एकाएक कुछ
लगाव-सा महसूस हुआ.क्या उन्होंने पहले भी कभी इसके भीतर झाँका है? पर इसका
तो सवाल ही पैदा नहीं होता, क्योंकि आधी रात के समय वह अब जो कर रहे हैं,
दिन में कैसे कर सकते थे? तब हर कोई उन्हें देक रहा होता.क्या कभी कोई
ऐसा कुआँ देखने में पहले भी आया है? फौरन उनकी आँखों के सामने कई पुराने
मकान और बंगले, जो दूर-दूर तक बसे हुए थे, तैरने लगे. किन्ही की खिड़कियों
और दरवाजों से नीले या फूल वाले पर्दे लटक रहे थे, कुछ के सामने बगीचे थे,
कुछ के पड़ोस में कोई मंदिर या पाठशाला थी और कहीं-कहीं मालिक के भौंकने वाले
कुत्ते भी थे. पर वह मालिक कौन था? वह खुद ही तो थे. उन्हें ऐसा कोई कुआँ
याद नहीं आ रहा था जो इस कुएँ से मिलता-जुलता हो.काफी देर के बाद सदानंद वहाँ
से हटे. फिर उन्होंने कंपाउंड की दीवार में लगे दरवाजे का मुआयना किया. वहाँ
चिटखनी ठीक से लगी हुई थी. वह अब ऊपर के कमरेतक जाने वाली सीढ़ियों के सामने
वाले बरामदे में लौट आये. पौ फटने में अभी कुछ समय बाकी था. लेकिन उन्हें
वे क्षण बहुत अच्छे लगे. वह अपनी आराम-कुर्सी पर लेटगये और ठंडी बयार का
आनंद लेने लगे. इससे उनकी थकी आँखों में हल्की-हल्की नींद आने लगी. सुबह हुई
तो उन्होंने अपने उन सब मित्रों से संपर्क किया जिनकी कहीं-न-कहीं पहुँच
थी. एक ठेकेदार पर उन्होंने पहले कभी कुछ थोड़ी-सी मेहरबानी की थी. उसने
कंपाउंड की दीवार को थोड़ा-सा ऊँचा करने का जिम्मा अपने ऊपर लिया और इस
काम को तीन ही दिनों में पूरा कर दिया.चौथी रात वह खूब जमकर सोये. फिर एक
दुःस्वप्न ने उन्हें जगा दिया. पहले तो उन्होंने यह स्वप्न देखा कि वह कुएँ
के भीतर लगे लोहे के कुंडों की सहायता से कुएँ में उतर रहे हैं. यहाँ तक
तो उन्हें अच्छा लगा.लेकिन फिर उन्होंने देखा कि एकाएक एक कुंडा टूट गया और
उनके पाँव पानी से जा लगे हैं और पानी बेहद ठंडा है. यह उन्हें अच्छा नहीं
लगा. वह उठकर बैठ गये, पर समझ गये कि यह ठंडेपन का एहसास उन्हें स्टेनलैस
स्टील से बनी पान की पिटारी के छू जाने से मिला है.दीवार अब काफी ऊँची उठ
गयी थी. इसलिए कोई आसानी से भीतर नहीं आ सकता था. फिर भी उनका चैन कौन
बिगाड़ रहा है? उन्हें याद आया : दीवार में लगे दरवाजे बहुत पुराने हैं
और उनकी लकड़ी बिलकुल सड़ गयी है.अब उनके भय का कारण पुख्ता हो चुका था.
इसलिए जो थोड़ा-बहुत चैन उन्हें मिला था, वह जाता रहा.वह सब से निचले
तल्ले पर उतर गये और उन्होंने अपनी टार्च की रोशनी दरवाजे पर फेंकी. वाकई,
यह तो बिलकुल असुरक्षित था. वह समझ गये कि अब उन्हें नींद नहीं आयेगी. वह
थोड़ी देर इधर-उधर टहलते रहे और फिर जाने कब कुएँ के पास पहुँच गये.क्या
उनके कानों में कोई आवाज बज रही है? यह स्पष्ट तो नहीं थी, लेकिन वह उसे
सुन पा रहे थे. वह अपने अनुभव से जानते थे कि ऐसी आवाजें पूरी खामोशी मे
से उभरती हैं. ऐसी आवाजों को भौतिक कान तो पकड़ नहीं पाते, पर वे सुनाई
देती हैं.वे आवाजें उन्हें बुला रही थीं. अब उन्हें इसमें कोई संदेह नहीं
था कि वे कुएँ के भीतर से आ रही हैं. देखते-ही-देखते उन्होंने अपने पाँव से
अपने स्लिपर उतारे और बड़ी एहतियात से कुएँ में उतरने लगे.लोहे के कुंडे
काफी मजबूत थे और पौधे भी वहाँ दरारों में अपनी जड़े अच्छी तरह जमाये हुए
थे. उनसे भी उन्हें सहारा मिला. ऐसा समपंदन उन्हें जीवन में कभी नहीं
मिला था. जब वह आधे में पहुँच गये तो उन्होंने ऊपर की तरफ देखा. उन्हें यह
जानकर हैरानी हुई कि उनकी दुनिया बेहद तेजी से उनसे दूर भागी जा रही है,
या कहें कि वह स्वयं ही उससे दूर भागे जा रहे हैं.कुएँ के उस अंधेरे में
जो मेंढक और कीड़े-मकौड़े आराम कर रहे होंगे, वे एकाएक जग गये और अपने
हाथ-पाँव चलाकर अपनी हैरानी वयक्त करने लगे. सदानंद जल्दी-जल्दीकुएँ से
बाहर आ गये. जैसे ही सुबह हुई, उन्होंने अपने परिचित बढ़ई को बुलवाया,
और दो ही दिनों में दीवार के वे घुन लगे पल्ले, जो दरवाजे का काम कर रहे
थे, हटा दिये गये और उनकी जगह मजबूत दरबाजा लगा दिया गया. रात हुई तो
सदानंद ने स्वयं उस दरवाजे की चिटखनियाँ लगायीं और बेखटके सो गये.लेकिन
एक शरारती मच्छर ने उन्हें जल्दी ही जगा दिया. फिर उन्हें अपने बढ़ई की
बात याद आयी जिसने कहा था कि अब दीवार इतनी ऊँची हो गयी है कि इस पर कोई
बिना सीढ़ी लगाये चढ़ नहीं सकता.इसका मतलब तो यह हुआ कि सीढ़ी लगाकर कोई इस
पर आसानी से चढ़ सकता है!जरूरी था कि पूरी दीवार की मुँडेर पर काँच के तेज
टुकड़े लगा दिये जायें.वह फिर अपना रास्ता टटोलते हुए नीचे आये और कुएँ
की ओर बढ़ गये, जैसे कि यह उनके रोजमर्रा जीवन का अंग बन गया हो. आज कुएँ
में उतरना उन्हें आसान लगा और अपने इस क्रिया-कलाप से उन्हें स्वयं को खुशी
भी हुई.कुएँ के भीतर नन्हे जीवों ने पहले कुछ हरकत की, लेकिन बाद मे वहाँ
खमोशी छा गयी.यह खमोशी काफी वजनी थी, वैसी नहीं जैसी कि रात के इस समय बाहर
खुली जगह पर होती है.पानी की सतह के पास दीवार का थोड़ा-सा हिस्सा कट गया
था. यहाँ उन्हें आराम करनेके लिए कुछ जगह मिल गयी.सदानंद कुछ देर तक वहाँ
बैठे रहे. साथ ही वह किसी पौधे के डंठल को पकड़े रहे.उन्हें अपने जीवन में
कई प्रकार की कुर्सियों और सोफों पर बैठने का अनुभव हुआ था, लेकिन इस जगह
के मुकाबले सब महत्तवहीन दिख रहे थे. उन्होंने अपनी आँखें बंद कर लीं.मुर्गे
की पहली बाँग ने उन्हें चौकन्ना कर दिया. एक नागवार दुनिया से यह एक नागवार
बुलावा था. बड़े अनमने होकर वह कुएँ में से बाहर आये.सुबह जल्दी-जल्दी
उन्होंने नाश्ता किया, फिर एक रिक्शावाले को बुलाया. रिक्शा में एक बड़ी-सी
खाली टोकरी रखी और उसे लिये-लिये वह अपने दोस्तों और रिश्तेदारों के घर
गये. वहाँ से जितना भी टूटा काँच मिला, बटोर लिया. दोस्तों और रिश्तेदारों
को तो उलटे बहुत खुशी हुई कि उनके यहाँ से समूचा कचरा-टूटी बोतलें, गिलास,
आइने और हाथ की चुड़ियाँ-उठ रही हैं. उन्होंने दिल खोलकर वह कचरा उस टोकरी
में उँड़ेल दिया.अब दीवार की मुँडेर पर मीमेंट की एक नयी तह जमायी गयी और
उसमें नाना प्रकार के काँच के टुकड़े सजा दिये गये. यह काम तीन दिन में पूरा
हो गया.सदानंद के लिए अब रात के वक्त बेचैनी महसूस करने का कोई कारण नहीं
बचा था. पर यह किसी बेचैनी के कारण नहीं था कि वह फिर अपनी हवेली की खुली
जगह पर आ गये. उन्हें दरअसल, कुएँ से प्यार हो गया था. कुएँ से नहीं तो यों
कहिए कि कुएँ के भीतर की अजीबोगरीब दुनिया से. जितना समय वह पौधों और कुएँ
के अविचलित जल के सान्निध्य में बिताते, वह समय अपनी तरह की मस्ती का समय
होता. उस समय वह अपने बहुत ही निकट होते. ऐसी निकटता उन्होंने पहले कभी
नहीं जानी थी. वह वहाँ पर उसी अवस्था में तब तक बैठे रहते जब तक कि पड़ोस
का मुर्गा पौ फटने की सूचना न दे देता. फिर वह चुपके से बरामदे में लौट
आते, जरूरत होती कपड़े बदल लेते और नौकर या रसोइये के आने से पहले ही अपनी
आराम कुर्सी में पड़ जाते.आखिर एक दिन उनका बेटा सुब्रोतो आ पहुँचा. उसने
झुककर अपने पिता के चरण छुए और फिर कुछ देर उनकी तरफ टकटकी लगाये देखता रहा.
उसे यकीन नहीं हो रहा था कि उसके पिता ने अपने को इस कदर सुखाकर हड्डियों
का ढ़ाचा बना लिया है. उसने अपनी पत्नी को संदेश भेजा कि वह जल्दी चली
आये और पिताजी की देख-रेख का जिम्मा खुद संभाले.यह सब जानकर तो सदानंद को
बहुत अच्छा लगा, लेकिन अपने इंजीनियर बेटेके अगले प्रस्तावित कदम ने उन्हें
बेचैन कर दिया. बेटा चाह रहा था कि दीवार का कुछ हिस्सा गिरा दिया जाये ताकि
उसकी कार आसानी से भीतर आ-जा सके."नहीं, सुब्रोतो, दीवार के किसी हिस्से को
तोड़ना मैं बिलकुल ठीक नहीं समझता,"उन्होंने घबराकर कहा."क्यों?" सुब्रोतो ने
प्रश्न किया और साथ ही उसने अपने पिता को ऊपर से नीचे तकगौर से देखा.सदानंद
की हालत ठीक वैसी हो रही थी जैसी उनकी उस समय होती थी जब उनकेप्राथमिक स्कूल
का शिक्षक उनसे मामूली से जमा-घटा के सवाल पूछा करता थाऔर वह उसका उत्तर
नहीं दे पाते थे."मेरा कहने का मतलब यह है कि थोडे दिनों के लिए भी कंपाउंड
को खुला छोड़नासुरक्षित नहीं है. खास तौर से रात के वक्त!""ओह, इत्ती सी बात
है! पर पिताजी, कंपाउंड में है क्या जिसे चोर ले जायेंगे?"सदानंद ने अपना गला
साफ किया और बोले, "वह पुराना कुआँ तो है न! उसे देखरहे हो? क्या पता उसमें
कोई कुछ फेंक ही जाये.  .  .  ?"सुब्रोतो हैरान था. "क्या फेंकेगा? कोई
चुरायी हुई चीज?""हाँ और हो सकता है कोई लाश भी.  .  .  "
