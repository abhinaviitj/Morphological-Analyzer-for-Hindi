<ळिटेरटुरे><श्होर्ट् श्टोर्य्><श्तप्निल् शुरेस्ह्><छिर्चुस्><१९८८><ंअड्ह्य फ्रडेस्ह् ःइन्डि शम्मेलन्><भ्होपल्><९४-१००><२०००><श्तप्निल् श्., छिर्चुस्, श्स्> 

उसका नाम सर्कस था . अब भला ऐसा भी क्या नाम कि सुननेवाला फिस्स से हँस दे
! हमारी बिटिया को जब यह बात समझ में आई कि वाकई उस आदमी का नाम सर्कस है,
वह कई दिन तक हँसती रही . वह अपनी बड़ी-बड़ी आँखें नचाकर अपनी माँ से पूछती,
"उन चाचा का नाम सर्कस क्यों है ?" "क्यों, नाम तो कुछ भी हो सकता है ."
"लेकिन सर्कस में तो जानवर होते हैं.  .  .  तो क्या सर्कस चाचा जानवर हैं
?" "नहीं, बेटा ! सर्कस चाचा भी आदमी हैं, तुम्हारे-जैसे ." "तो उनका नाम
ऐसा क्यों है ?" बिटिया को आश्चर्य होता . मेरी पत्नी, विभा झल्ला उठती,
"तुम्हें आज अपनी होमवर्क नहीं करना ? जाओ अपने पापा के पास बैठकर पढ़ो ."
बिटिया बस्ता उठाकर मेरे पास आ जाती . "पापा ! किसी आदमी का नाम पिक्चर भी
होता है क्या ?" "नहीं तो !" मैं अचकचा उठता . "तो किसी आदमी का नाम सर्कस
क्यों होता है ?" मैं हँस पड़ता, "बिटिया रानी ! कुछ लोग होते ही सिर्फ
इसलिए है कि दूसरों को हँसाते रहें ." बिटिया को कुछ समझ में नहीं आता . वह
तुरन्त दूसरा प्रश्न करती, "पापा ! सर्कस चाचा कहाँ रहते हैं ?" मैं भला
क्या बताता ? मैं तो खुद ही सर्कस से मिलने को बेहद उत्सुक था . आस-पड़ोस
में पिछले दो-तीन महीने से सर्कस के बारे में काफी बातें सुनाई पड़ रही थीं
. लोग कहते कि वह दिन-भर यहाँ-वहांॅ घूमता है और रात को पार्क में या जहां
कहीं भी जगह मिले, सो जाता है . ऐसे मनमौजी का क्या पता-ठिकाना हो सकता था
? इसे पहले वह कहां रहता था, इस बारे में भी कोई कुछ नहीं जानता था . जानने
की जरुरत भी किसे थी ? कॉलोनी के लोगों को तो अपना बोझ लादने के लिए एक बैल
मिल गया था . घर के छोटे-मोटे कामों के लिए जब भी, जहां भी उसको पुकार होती,
वह हाजिर हो जाता . कॉलोनी मध्यवर्गीय लोगों की थी जो नौकर `अफोर्ड' नहीं
कर सकते थे और कुलदीपकों को सब्जी लाने, गेहूँ पिसाने, जैसे छोटे काम करने
में शर्म आती थी . लिहाजा, सर्कस को बचा-खुचा खाना या बीस-पच्चीस पैसे की
`आमदनी' दिन में दो-चार घरों से हो जाती थी . उसे यह सब देकर पड़ोसी पुण्य
करने के अपने अहं की तुष्टि भी कर लेते थे और फिर बड़े गद्गद् होकर अपनी
उदारता का बखान करते थे . ये लोग पहले-पहल सर्कस को शक की नजरों से देखते
थे किन्तु थोड़े ही दिनों में उन्हें उससे कोई शिकायत न रही बल्कि अब तो
वे उसकी बैल की भांति काम करने, साफ-सफाई और हंसोड़पन आदि आदतों की तारीफ
ही करते थे . बच्चों के लिए तो वह पूरा अजायबघर ही था . न जाने कहां-कहां
के किस्से-कहानियाँ और जादू के करतब उसे आते थे . बलवान इतना कि एक बार
में पांच-पांच बच्चों को लादकर पूरा पार्क घुमा डालता था . कभी बीच सड़क
पर आधे-आधे घण्टे तक के सिर के बल खड़ा रहता . कभी पन्द्रह-बीस फुट ऊँची
से कुलांटें लगाता हुआ जमीन पर आ खड़ा होता . वह छाती या पीठ, किसी भी
ओर से अपनी गर्दन टांगों के बीच में फँसा सकता था . हो सकता है, इन्हीं
गुणों के कारण उसका नाम `सर्कस' पड़ गया है . जो भी हो, अपनी तमाम इच्छा
और कोशिशों के बावजूद मैं उससे काफी लम्बे समय तक नहीं मिल पाया . उसकी
शक्ल, चाल-ढाल, कपड़े, आदतें, इन सबके बारे में इतना अधिक सुन चुका था कि
उससे मिलने की अपनी इच्छा को दबाए रखना मेरे लिए दिन-पर-दिन कठिन होता जा
रहा था . आखिर वह दिन आ ही गया प्रदेश के मुख्यमन्त्री के गांव में पिछली
सदी के कोई सन्त-महात्मा पैदा हुए थे . उनकी जयंती पर पिछले तीन वर्षों से
छुट्टी होने लगी थी . उस दिन भी वही छुट्टी थी . मैं बाहर कमरे में बैठकर
अखबार पढ़ रहा था कि रसोई से विभा ने आवाज दी . "जरा देखो तो बाहर, सोमू
कहां है ? सबेरे से बिना कुछ खाए-पिए खेलने निकल गई है.  .  .  " "अच्छा,
देखता हूँ !" कहकर मैं बाहर निकल आया . सामने श्रीवास्तव के आंगन में आठ-दस
बच्चे दिखाई दे रहे थे . वहीं होगी, यह सोच कर मैं उसी ओर चल दिया . पास
पहुंचने पर देखा, मेरी ही उम्र का लेकिन मुझसे काफी स्वस्थ एक आदमी बच्चों
में घिरा बैठा है . मेरी बिटिया सोमू उसकी गोद में थी . किसी बात पर बच्चे
जोर-जोर से हँस रहे थे और वह आदमी मुस्कुरा रहा था . उसके चेहरे पर ऐसी
खुशी, ऐसा सन्तोष झलक रहा था जैसे उसे दुनिया की सबसे अनमोल चीज मिल गई हो
. उसकी सीधी-सरल मुस्कान ने मुझे मुग्ध कर दिया . तभी अचानक सोमू ने मुझे
देखा और उठकर दौड़ती हुई मेरे पास आ गई, "पापा ! सर्कस चाचा.  .  .  " "ओह
! तो यह है तुम्हारे सर्कस चाचा !" मुझे भीतर एक अजीब-सी खुशी हुई . मैं उस
आदमी से बहुत-सी बातें करना चाहता था . मैंने बच्चों को टरकाने की कोशिश की,
"क्यों भाई संजू, मोनू ! आप लोग प्रतिमा आंटी के यहाँ वीडियो देखने नहीं गए
?" "नहीं, अंकल ! सर्कस चाचा हम लोगों को टिंगू जोकर की कहानी सुना रहे हैं
." "हां-हां ! अंकल भी सुनेंगे, अंकल भी सुनेंगे ." लगभग सारे बच्चे एक
साथ बोल पड़े, "सर्कस चाचा, सुनाओ न ! चुप क्यों हो गए ?" "सुनाते हैं,
सुनाते हैं ." सर्कस ने एक नजर मेरी ओर देखा और जैसे मेरी मंशा ताड़कर बोला,
"हमारे लिए कुत्तेवाला फूल कौन लाएगा ?" "हम लायेंगें ! हम लायेंगे !" का एक
शोर उठा और सारे बच्चे दौड़ पड़े . "बच्चे अब दस मिनट तक नहीं लौटेंगे ."
सर्कस मेरी ओर देखते हुए बोला . उसके चेहरे पर वही निश्चल मुस्कुराहट थी .
"सर्कस ! मुझे तुमसे कुछ बात करनी है . मेरे घर चलोगे ?" "चलिये ." कहने
के साथ ही वह उठ खड़ा हुआ . हम घर की तरफ चल दिए . घर के पास पहुंचते ही
सोमू मेरे हाथ से उंगली छुड़ा कर भीतर दौड़ गई . मैं समझ गया, वह अपनी मां
को बताएगी . रास्ते-भर न मैं कुछ बोला था, न सर्कस . घर के भीतर पहुंच कर
मैं तख्त पर बैठ गया . सर्कस खड़ा रहा . मैंने कहा, "बैठा !" वह सामने पड़ी
कुर्सी के पाए से लगकर जमीन पर बैठ गया . "अरे वहां नहीं, कुर्सी पर बैठो
!" मैंने कहा . "नहीं ." उसके चेहरे पर फिर वही मुस्कुराहट थी . "अरे बैठो
भी ?" मैंने जिद की . "नहीं !" उसकी मुस्कुराहट और भी खिल गई थी . "अच्छा,
जैसी तुम्हारी मर्जी ! विभा !" मैंने पत्नी को आवाज दी . पत्नी हाथ में
पानी के गिलास लिए इसी तरफ आ रही थी . "क्यों जी, तुमने इन्हें नीचे क्यों
बैठा रखा है ?" "नमस्ते भोजी !" सर्कस हाथ जोड़कर बोला, "हम अपने मन से ही
नीचे बैठे हैं ." "मन-वन कुछ नहीं . चलो उठो, कुर्सी पर बैठो, वरना पानी नहीं
मिलेगा !" विभा के स्वर में पता नहीं क्या था कि सर्कस एकदम खिलखिला पड़ा
. "अच्छा, भौजी !" कहते हुए वह हमारे घर में पहली और आखिरी बार कुर्सी पर
बैठा . यह मेरी उससे पहली मुलाकात थी . कोई घंटे-भर हम दोनों बतियाते रहे
. बीच-बीच में विभा भी खाना बनाना छोड़ कर हमारे पास आ बैठती . घंटे-भर
बाद सहस्रबाहु पाण्डेय के चिरंजीव उसे ढूंढते हुए आ धमके . सर्कस बिना कुछ
बोले हाथ जोड़कर उठ खड़ा हुआ . इसके बाद सर्कस मौके-बेमौके किसी भी दिन,
किसी भी समय आ जाता . मेरे और विभा के न-न करते-करते भी घर-बाज़ार के सारे
काम कर डालता . हमें बहुत शर्म आती, लेकिन किसी भी काम के लिए रोकने पर
सर्कस रुआँसा हो जाता था . खाने के समय आता तो उसके साथ मैं, विभा और सोमू
भी नीचे दरीं पर बैठकर खाना खाते . कभी शाम को आता तो हम उससे गाने को कहते
. वह गाता बहुत बढ़िया था और ज़माने-भर की भाषाओं के लोकगीत उसे आते थे . वह
कभी छत्तीसगढ़ी, कभी हरियाणवी और कभी संथाली लोकगीत हमें सुनाता . बहुत जल्द
मेरे अनेक मित्र और पड़ोसी उसके कारण मुझसे कटने लगे . पड़ोसी कहते कि मैं
नाहक़ उस जैसे `छोटे आदमी' के मुंह लग रहा हूँ . उनकी नज़र में सर्कस शायद
इसीलिए छोटा आदमी था कि वह उनके बताए सारे काम बिना किसी हिचक, बिना किसी
लालच के कर डालता था मित्रों को शिकायत थी कि अब मेरे पास उनके लिए समय नहीं
रहा . मैं इन सब बातों के सुन कर मुस्कराकर रह जाता . एक दिन हम लोग छत पर
बैठे बातें कर रहे थे . मुझे जाने क्या सूझी कि मैं सर्कस को उसकी पिछली
ज़िन्दगी के बारे में कुरेदने लगा . पहले तो वह हँस-हंॅस कर टालता रहा, फिर
अचानक गम्भीर हो गयी . मैं और विभा कुछ समझ पाते, इसके पहले ही वह फूट-फूट
कर रोने लगा . हम दोनों स्तब्ध रह गये . मैं उससे काफी माँगने लगा तो वह
चुप हो गया . दो मिनट बाद ही वह पहले की तरह मुस्कुराने लगा . फिर उसने
अपने पिछले जीवन पर पड़ी हुई धूल को खुद ही साफ़ कर दिया . उसका असली नाम था
दिव्यानंद शर्मा . पिता शिवानंद शर्मा पूरो-हिताई करते थे . पन्द्रह गाँव में
उनकी जजमानी थी . माता-पिता की चौथी सन्तान था दिव्यानंद . उससे बड़े दो भाई
और एक बहन थे . घर-भर में सबसे छोटा और सबसे लाड़ला दिव्यानंद ही था . चार
साल का होते न होते पिता ने उसे गाँव के सरकारी स्कूल में डाल दिया था .
तीव्र बुद्धि दिव्यानंद कक्षा में आगे रहता . घर पर पिता उसे संस्कृत पढ़ाते
थे और अन्य विषय बड़ी बहन . पाँचवीं कक्षा तक आते-आते दिव्यानंद गाँव-भर
की आँखों का तारा बन गया . तभी एक दिन यह अनहोनी हो गई . पांचवी कक्षा में
विज्ञान पढ़ाते थे मास्टर श्याम बिहारी सिंह . ज्ञान के भले ही कच्चे हों,
डंडे के बड़े पक्के थे . उनकी मर्ज़ी के खिलाफ कोई भी लड़का टट्टी-पेशाब तक
नहीं कर सकता था . इन्हीं मास्टर श्याम बिहारी सिंह ने एक दिन दिव्यानंद की
पीठ उधेड़ दी . बात यह थी कि उस दिन ए.  डी.  आई.  साहब स्कूल के दौरे पर
आये . दिव्यानंद की कक्षा में जिससे सवाल पूछें, वही घुप्प . सारे सवालों
के जवाब अकेले दिव्यानंद के ही पास थे . ए.  डी.  आई.  साहब बड़े प्रभावित
हुए . उन्होंने प्रेम से दिव्यानंद को पास बुलाया और सिर पर हाथ फेरते हुए
पूछा, "बेटा ! तुमने यह सब कक्षा में ही सीखा है कि घर पर भी किसी से पढ़ते
हो ?" दिव्यानंद को पिता ने सदा सच बोलने की शिक्षा दी थी . कहा, "जी, मैं
घर पर ही पढ़ता हूँ . संस्कृत पिताजी पढ़ाते हैं और बाक़ी विषय जीजी ."
"और कक्षा में ?" "कक्षा में तो महीने में दो तीन दिन ही पढ़ाई होती है
." ए.  डी.  आई.  साहब दिव्यानंद को शाबाशी देकर चले गये . सिंह साहब
को लड़के का यह मुंह फटपन अखर गया . ए.  डी.  आई.  के जाते ही उन्होंने
दिव्यानंद की खबर ले डाली . आधे घण्टे तक पिटाई करके भी मन नहीं भरा तो घर
जाकर पण्डित शिवानंद शर्मा के भी कान भर आये . शिवानन्द जी हत्या के आरोपी
को क्षमा कर सकते थे किन्तु गुरु की अवज्ञा का अपराध . उस दिन दिव्यानन्द
को दोनों समय खाना नहीं मिला . पिता ने सच्ची बात जानने की तकलीफ़ ही नहीं
की . मार और अपमान से टूटा हुआ दिव्यानन्द रात में चुपचाप उठकर घर से चल
दिया . एक गाँव छोड़-कर दूसरे गाँव में . पिछले एक महीने से सर्कस लगा हुआ
था . अब उसके दूर के किसी शहर में जाने की तैयारियाँ हो रही थीं . अगले दिन
सबेरे दिव्यानन्द सर्कस के मैनेजर के पास पहुँच गया और जीवन में पहली बार झूठ
बोलकर अपने आपको अनाथ बता कर सर्कस के लश्कर में भरती हो गया . वेद-शास्त्रों
के ज्ञाता, प्रकाण्ड पण्डित शिवानन्द शर्मा की सबसे लाड़ली सन्तान को सर्कस
में पहला काम मिला घोड़ों की सेवा-टहल का . धीरे-धीरे, देखते-देखते उसने
कई काम सीख लिये . तीन साल बीतते न बीतते उसे जोक की कैप पहना दी गई .
गाँव-दर-गांॅव, शहर-दर-शहर भटकते-भटकते दिव्यानन्द ने सर्कस के सारे काम
तो सीखे ही, अनेक भाषाएँ भी सीख लीं . बीच-बीच में कई नाते-रिश्तेदारों
ने उसे देखा, पहचाना, साथ में ले चलने के लिए मनाया . दिव्यानन्द नहीं
लौटा . रिश्तेदारों के गाँव जाकर उसके पिता को बताया . पिता के लिहाज़
से वह ईसाइयों के बीच धर्म भ्रष्ट हो गया था, इसलिए वे भी उसे मनाने नहीं
आये . पन्द्रह साल बाद रौयल सर्कस के मालिक ने रोज़-रोज़ के घाटों से तंग
आकर एक दिन अचानक सर्कस का सारा सामान बेच कर फ़िल्म-कम्पनी खोल ली . दूसरे
नौकर-चाकर, कलाकार अन्य सर्कसों में चले गये . दिव्यानन्द का मन भर गया था,
वह नहीं गया . वहीं से दिव्यानन्द कभी इस गाँव, कभी उस गाँव, कभी इस शहर,
कभी उस शहर होता हुआ इस शहर आ पहुँचा . गाँवों-शहरों में स्कूल जाते हुए
बच्चों को देख कर दिव्यानन्द के मन में टीस उभरने लगती . धीरे-धीरे वह जहाँ
होता, वही सर्कस में सीखी कलाबाज़ियाँ दिखाकर बच्चों में . अपना मन लगाने
की कोशिश करने लगा . ऐसे ही किसी शहर में घूमते समय उसे बच्चों ने `सर्कस
चाचा' का नाम दे दिया .
