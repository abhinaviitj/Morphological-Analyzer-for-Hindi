<णटुरल् श्चिएन्चे><आग्रिचुल्टुरे><झगडिप् शनेने><ख्हेटि><१९८३><भ्हरटिय ख्रिस्हि आनुसन्ड्हन् फरिस्हड्.><णेत् ढेल्हि><३ टो ६><२१००><झगडिप् शनेन-ख्हेटि>

 आंखों देखी-कृषि विज्ञान मेला
 खेती तंत्र-मंत्र से नहीं यंत्रों से
१६मार्च को पूसा (भारतीय कृषि अनुसंधान संस्थान) नई दिल्ली में कदम रखते ही
वहां के वातावरण में एक बदलाव-सा महसूस हुआ. जहां पहले चारों ओर वैज्ञानिक नजर
आते थे, वहां अब उनके साथ किसान लोग भी दिखाई दे रहे थे, अपनी समस्याओं को अपनी
ही भाषा में बताते हुए, समझाते हुए, सुलझाते हुए. कुछ किसान तो अपने साथ रोग
लगे पौधे, गेहूं की बालियां आदि भी साथ लाये थे, उनके कारण जानने के लिए और
उनके इलाज के लिए; और कुछ खेत की मिट्टी और सिंचाई के पानी की जाँच भी करवा रहे
थे. सबसे बड़ी बात यह थी कि हर किसान में एक उत्सुकता थी खेती की नई विधियों को
समझने की, जानने की और उन्हें अपनाने की. किसानों में ऐसी जागरूकता पहले नहीं
थी. वे खेती के परम्परागत तरीके अपनाना ही सुरक्षित समझते थे. किसानों में इस
जागरूकता को पैदा करने का श्रेय भारतीय कृषि अनुसंधान परिषद के उन वैज्ञानिकों
को है जो वर्षों से इस ओर प्रयास कर रहे हैं. परिषद के अधीन कार्यरत भारतीय
अनु-~संधान संस्थान ही पूसा इंस्टीट्यूट के नाम से मशहूर है. इसका कृषि संभाग
हर साल किसान मेले का आयोजन करता है, जिसमें दूर-दूर से किसान आते हैं. इस वर्ष
इस मेले का आयोजन १६ से १८ मार्च, १९८३ को किया गया, जिसका उद्घाटन सूचना और
प्रसार राज्य मंत्री, श्री हरि किशन लाल भगत द्वारा किया गया. हर मेले का एक
प्रमुख विषय भी होता है, इस बार प्रमुख विषय था-`सिंचाई का पानी और कृषि
यंत्रों की व्यवस्था'. इस मेले का मुख्य उद्देश्य है-किसानों को खेती की नई,
वैज्ञानिक विधियों से परिचित कराना और उनकी कृषि संबंधी समस्याओं को सुलझाना.
कुछ प्रमुख कृषि यंत्रों और मेले के मुख्य आकर्षणों का वर्णन नीचे दिया गया है.
तालाब से चार फुट ऊंचा पानी खींचने वाला पम्प
कृषि यंत्रों में सबसे प्रमुख स्थान सिंचाई के पम्पों का है. अकसर यह देखा गया
है कि तालाबों, पोखरों आदि में इकट्ठा पानी बेकार ही चला जाता है. इसलिए एक ऐसा
प्रोपेलर पंप बनाया गया है जो तालाबों से चार फुट की ऊंचाई तक पानी खींच सकता
है. इसकी डिजाइन गोविन्द बल्लभ पंत कृषि विश्वविद्यालय, पंतनगर द्वारा की गई
है. इसका प्रोटोटाइप मेले में प्रदर्शित किया गया और लगभग सारे दिन इसके चारों
ओर भीड़ लगी रही. कुछ बड़ी कम्पनियाँ इसके बनाने में काफी रूचि दिखा रही है.
इसकी कीमत है ५,००० रूपये. यह ८० लीटर प्रति सेकेन्ड की दर से पानी उठा सकता
है अर्थात् इससे एक घण्टे में एक एकड़ भूमि आसानी से सींची जा सकती है.
बुआई से कटाई तक हर काम के लिए हलगाड़ी
एक अन्य महत्वपूर्ण यंत्र था `कृषि मित्र' द्वारा प्रदर्शित `हल गाड़ी'. यह हल
गाड़ी अनेक काम करती है, जैसे बुआई, जुताई सिंचाई, कटाई और साथ ही इससे पानी का
पंप चलाने तथा घास काटने जैसे काम भी लिए जा सकते हैं. इससे आसानी से एक दिन
में साढ़े तीन एकड़ खेत की जुताई की जा सकती है और एक लीटर डीजल से इसे एक घंटे
तक चलाया जा सकता है. इसकी कीमत १८,००० रूपये रखी है और यह जुलाई, १९८३ से
बाजार में उपलब्ध हो सकेगी. इसकी बुकिंग २१ मार्च से १० अप्रैल, १९८३ तक होगी
(विस्तृत जानकारी के लिए सम्पर्क करें: बुल आटो इन्डस्ट्रीज प्राइवेट लिओ,
दिल्ली ब्राँच, ६ सदर थाना रोड, दिल्ली-६)
रीपर और टूल-बार
पूसा के कृषि यांत्रिकी संभाग द्वारा डिजाइन किया हुआ एक कटाई यंत्र (रीपर) भी
प्रदर्शित किया गया था. अनुमान है कि इसकी लागत ६,००० रूपये आयेगी. अभी
वैज्ञानिक इसको परख रहे हैं, अत: किसी भी कम्पनी को इसे बनाने का प्रस्ताव नहीं
भेजा गया है. इसके अलावा एक `इंटीग्रल टूल बार' भी इसी संभाग द्वारा बनाया गया
है. इसमें जुताई, निराई, गुड़ाई, मेंड़ें बनाने तथा बीजों की बुआई के यंत्र
लगाये जा सकते हैं. पूसा द्वारा बनाई गयी लोकप्रिय टायर ट्यूब वाली बैलगाड़ियों
में भी काफी सुधार किया जा रहा है, और इन्हें बहुधन्धी बनाने के प्रयत्न किये
जा रहे हैं. इस तरह की एक बैलगाड़ी भी वैज्ञानिकों द्वारा परखी जा रही है,
लेकिन इसको देखने-समझने में किसानों ने काफी रूचि दिखायी और अधिकतर किसान यह
जानने का प्रयत्न कर रहे थे कि इन यंत्रों को कहां से प्राप्त किया जा सकता है.
एक आलू बोने का यंत्र भी प्रदर्शित किया गया था, जिससे समय की काफी बचत होती
है. धान की शीघ्र और सुविधाजनक गहाई के लिए भी एक यंत्र बनाया गया है परन्तु
इसे अभी कोई कम्पनी बना नहीं रही है.
इन नये कृषि यंत्रों के अलावा आधुनिक यंत्रों के साथ कुछ ट्रैक्टर भी प्रदर्शित
किए गये, जिन्हें पूसा द्वारा उपयोग में लाया जा रहा है. इन ट्रैक्टरों में
किसानों ने कोई रुचि नहीं दिखाई, क्योंकि अधिकतर किसान इनके बारे में जानते
हैं.
मिट्टी, पानी, रोग, कीट की हाथोंहाथ जांच
किसानों की सुविधा के लिए कुछ प्रयोगशालाएं भी मेले में लगायी गयी थीं. जैसे
बीज, उर्वरक और मिट्टी की जांच के लिए परीक्षण प्रयोगशालाएं. लेकिन पता नहीं
क्या कारण था कि किसान इनमें कोई विशेष रुचि नहीं ले रहे थे. शायद इससे होने
वाले फायदे से वे अनजान थे. यदि उन्हें यह विश्वास दिलाया जाय कि इससे उन्हें
पैदावार में फायदा होगा, तभी वे इसमें रुचि दिखायेंगे. इनके अलावा पौध-रक्षा
सलाहकार समिति के प्रति-~निधिगण भी मेले में मौजूद थे जो किसानों को फल-रक्षा
के आधु-~निक तरीकों की जानकारी दे रहे थे.
नयी-नयी किस्में
किसानों को दालों, तिलहनों, गेहूं,धान आदि फसलों की उन्नत किस्मों की जानकारी
भी दी जा रही थी. गेहूं की कई उन्नत किस्मों-"सी पी ए एन-१६७६", "एच डी-२२८१"
"एच डी-२२८५, "एच डी-२३२९" की सफल खेती का प्रदर्शन भी किया गया. किसानों को
यह भी समझाया गया कि गेहूं की "सोनालिका" किस्म अब उतनी अच्छी नहीं रह गई है
जितनी पहले थी, क्योंकि अब इसमें करनाल बंट जैसे रोग लगने लगे हैं. वैज्ञानिकों
ने इसके स्थान पर "एच डी-२२८५" बोने की सिफारिश की. चने की एक ऐसी किस्म भी
प्रदर्शित की गयी जिससे ३० क्विंटल प्रति हैक्टर की उपज ली जा सकती है, जबकि
देश में इसका उत्पादन केवल ८ क्विंटल प्रति हैक्टर है. इस नयी किस्म के पौधे की
खासियत यह है कि इसका तना मजबूत और सीधा होता है. इस तरह यह किस्म ज्यादा खाद,
पानी ग्रहण कर सकती है और ज्यादा उपज देती है.
सब्जियों की भी कुछ उन्नत किस्मों का प्रदर्शन किया गया, जैसे-बैंगन की "पूसा
क्रान्ति" सलाद की `ग्रेट लोकस", मेथी की "कसूरी", "पूसा अर्ली बन्चिंग", पालक
की "पूसा-ज्योति" और टमाटर की "पूसा-१२०". अधिकतर किसानों ने इन फसलों को खूब
अच्छी तरह से देखा और इनके बारे में अधिक से अधिक जानकारी प्राप्त की. हर किसान
इन फसलों के बीज पाना चाहता था. मेले में आने वाले लगभग हर किसान ने इन किस्मों
के बीज लिए. आशा है कि वे इनकी उसी प्रकार खेती करेंगे जिस प्रकार वैज्ञानिकों
ने उन्हें बताया है. कुछ किसानों को किसी विशेष किस्म के बीज नहीं भी मिल पाये,
तो उन्होंने तुरन्त कहा, "यह सब मेला-मेला बेकार है, बीज तो मिलता ही नहीं है".
हालांकि पूरा मेला केवल बीज बांटने के लिए तो नहीं लगाया गया. लेकिन इससे यह
जाहिर तो होता ही है कि किसान बीज पाने के लिए कितने लालायित थे.
रासायनिक खादों की बचत के लिए जीवाणु खाद
मंहगी रासायनिक खादों के विकल्पों की खोज में लगे पूसा के सूक्ष्म जीव विज्ञान
संभाग के वैज्ञानिकों ने कुछ जैविक-उर्वरक बनाये हैं. इनमें एक जीवाणु उर्वरक
एजोस्पिरिलम प्रमुख है. इसके उचित उपयोग का प्रदर्शन भी वैज्ञानिकों द्वारा
किया गया और विशेषरूप से ज्वार और बाजरा की फसलों में इसके उपयोग की सिफारिश
की गयी. वैज्ञानिकों के अनुसार इसमें चौथाई से एक तिहाई नाइट्रोजन की बचत की जा
सकती है. नीली-हरी काई का उपयोग भी धान के खेतों में नाइट्रोजन यौगिकीकरण के
लिए किया जा सकता है. जीवाणुओं की तरह यह काई भी हवा से नाइट्रोजन खींचकर पौधों
को सुलभ यौगिकों में बदल देती है. इससे २०-३० किओ ग्राओ नाइट्रोजन प्रति हैक्टर
उपलब्ध हो सकती है. इन दोनों ही के पैकेट वैज्ञानिकों द्वारा किसानों को उपलब्ध
कराये गये. इनके उपयोग के प्रति किसानों की उत्सुकता देखने से लगा कि वे शीघ्र
ही लोकप्रिय होंगे. नीली-हरी काई दक्षिण-भारत में तो काफी लोकप्रिय हो भी चुकी
है.
किसान और वैज्ञानिक आमने सामने
इन तमाम प्रदर्शनों में तो किसानों ने रुचि दिखाई ही परन्तु वे सबसे अधिक
आतुरता से प्रतीक्षा करते थे दोपहर बाद होने वाली गोष्ठी की. इस गोष्ठी में
किसानों की कृषि सम्बन्धी समस्याओं का समाधान प्रस्तुत किया जाता था. अनेक
किसानों ने अपनी समस्याएं बतायीं और उनका वैज्ञानिकों द्वारा यथासंभव समाधान भी
किया गया. कुछ किसानों ने तो काफी वैज्ञानिक ढंग के प्रश्न पूछे, जैसे-गोबर
गैस, सौर ऊर्जा और पवन ऊर्जा के उपयोग पर. अधिकतर प्रश्न फसलों की बीमारी पर
पूछे गये. कुछ किसान तो अपनी फसलों के नमूने भी लाये थे और उन्हें दिखाकर सवाल
पूछ रहे थे. वे केवल यही नहीं पूछते थे कि, "यह क्या है ?" बल्कि वे इस बात पर
अधिक जोर देते थे कि ऐसा क्यों हुआ और उसे कैसे रोका जा सकता है ? प्रश्नों का
"क्या" से "क्यों" में बदल जाना इस बात का स्पष्ट प्रतीक है कि आज के किसान
वैज्ञानिक ढंग से सोचने लगे हैं. एक किसान ने तो यह भी पूछा कि, "क्या कोई ऐसी
विधि है जिससे भूमि के नीचे आलू और ऊपर टमाटर उगाया जा सके". उस प्रश्न के
उत्तर में निदेशक महोदय ने यह बताया "हो सकता है कुछ वर्षों बाद `जेनेटिक
इंजीनियरी' द्वारा ऐसा संभव हो".
हम यह नहीं कह सकते कि केवल किसानों को ही इस गोष्ठी से फायदा होता है.
वैज्ञानिकों को भी इससे लाभ होता है. उन्हें किसानों की नई-नई समस्याओं का
ज्ञान होता है, जिसे सुलझाने के लिए वे अपने अनुसंधान कार्य को एक नई दिशा दे
सकते हैं. इसके अलावा जो विधियां बताई जाती हैं उन्हें अपनाने के बारे में
किसानों के अनुभव पता चलते हैं. यदि किसी विधि को अपनाने में कोई व्यावहारिक
कठिनाई है, तो वह भी वैज्ञानिकों के सामने आती है, जिसे सुलझाने के लिए वे
पुन: प्रयोग कर सकते हैं.
दिल्ली के पास के एक देहात के एक पढ़े-लिखे किसान श्री गुरदर्शन सिंह दो-तीन
साल से मेले में आ रहे हैं. उन्हें यह गोष्ठी बहुत उपयोगी लगी. इसी प्रकार
अलीगढ़ के श्री सत्येन्द्र प्रकाश भी कई साल से गोष्ठी में आ रहे हैं और उन्हें
भी गोष्ठी से काफी लाभ हुआ. लेकिन वे वैज्ञानिकों के जवाबों से सन्तुष्ट नहीं
हो पा रहे थे, हालाँकि उन्हें कई वैज्ञानिकों ने समझाने का प्रयत्न किया. ऐसे
किसानों को गोष्ठी के बाद अलग से समझाने का प्रयत्न करना चाहिए. श्री लक्ष्मी
चंद्र शर्मा, बुलंदशहर के एक वयोवृद्ध किसान हैं और गोष्ठी में पूरी रुचि लेते
रहे थे. उन्होंने यह तो स्वीकार किया कि गोष्ठी से लाभ होता है, परन्तु वे यह
चाहते थे कि ऐसे अवसर अधिक मिलें. उनका यह कहना है कि "मेले के बाद वैज्ञानिक
हमारी समस्याओं में कोई रुचि नहीं लेते."
गोष्ठी में प्रश्न पूछने वाले किसान इतने अधिक थे कि गोष्ठी का समय (केवल दो
घण्टे) कम पड़ गया. इसकी लोकप्रियता को देखते हुए यह आवश्यक है कि गोष्ठी का
समय बढ़ाया जाय. शाम को कुछ विशेष फसलों पर संबंधित वैज्ञानिकों के व्याख्यान
की व्यवस्था करायी जाय, अलग-अलग स्थानों में अलग-अलग फसलों पर, जिससे किसी एक
फसल में रुचि लेने वाले किसान की पूरी समस्याओं का वहीं समाधान हो सके.
व्याख्यान के बाद वैज्ञानिक और किसानों के बीच चर्चा हो, जिसमें अनुभवी किसानों
को भी सम्मिलित किया जाय तो अच्छा होगा, क्योंकि अक्सर यह देखा गया है कि कुछ
समस्याओं का अनुभवी किसानों के पास बहुत ही व्यावहारिक समाधान होता है.
इस बार मेले में लगभग ६००-१००० किसानों ने प्रतिदिन लाभ उठाया. कृषि प्रसार
संभाग के प्रोओ एसओ एनओ सिंह के अनुसार, "पहले तो और भीड़ होती थी, परन्तु अब
जब से क्षेत्रीय कृषि विश्वविद्यालयों में ये मेले लगने लगे हैं, केवल आस-पास
के क्षेत्रों के ही किसान आते हैं." वैसे इस बार कुछ किसान जम्मू और कश्मीर से
भी आये थे. इन किसानों के ठहरने की व्यवस्था "किसान निवास" (राजेन्द्र प्रसाद
कृषक निवास, पूसा) तथा कुछ छात्रावासों में की गयी थी. इनके खाने की व्यवस्था
भी कम दाम पर की जाती है. अनेक किसानों को खंड विकास अधिकारियों कृषि
केन्द्रों, किसान प्रशिक्षण केन्द्रों के माध्यम से इस मेले में आने की अपील की
जाती है. पूरे आयोजन में लगभग ६०-७० हजार रुपये व्यय हो जाते हैं. इस बार मेले
का आकर्षण बढ़ाने के लिए ग्रामीण महिलाओं और स्कूली बच्चों के लिए भी रुचिकर
कार्यक्रम आयोजित किये गये. महिलाओं को सस्ते, पौष्टिक व्यंजन बनाना सिखाया
गया.
इतनी तमाम व्यवस्था होने पर भी यह महसूस हुआ कि इसमें मुख्य रूप से किसानों का
एक वर्ग ही आता है- वह वर्ग पढ़ा-~लिखा है और जागरूक है. लेकिन हमारे गांवों
में तो ऐसे किसान कम ही हैं. तो फिर वैज्ञानिक खेती का देश भर में प्रसार कैसे
होगा ? यह प्रश्न है जिसे हमें सुलझाना होगा. आखिर क्या कारण है कि अनपढ़
किसान हमारे मेले में नहीं आता. इसलिए यह आवश्यक है कि किसानों के एक बड़े भाग
को यह समझाएं कि वैज्ञानिक खेती से उन्हें अधिक लाभ होगा, और उन्हें मेले में
बुलाकर यह विश्वास दिला दें और सन्तुष्ट भी करें.
