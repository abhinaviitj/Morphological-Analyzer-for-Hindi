<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><आनोन्><ढइल्य् णेत्स्-३><१९८६><णव्ब्हरट् ठिमेस्><णेत् ढेल्हि><७><२०३०><णव्ब्हरट् ठिमेस्-ढइल्य् णेत्स्-३><घर्गि ंअहेस्ह्तरि>

क्रान्ति तो भारत में कभी नही होती,लेकिन जब मोरारजी देसाई को अचानक बर्खास्त कर
दिया गया और बैकों का राष्ट्रीयकरण हुआ तो लोगों को क्रांति जैसा ही लगा. प्रश्न
यह है कि क्या देश की ऊर्जा विमोचित करने का कोई नुस्खा आज राजीव गाँधी के पास
है? आज तो विवादों के केन्द्र वे स्वयं हैं.उनकी स्थिति १९६९ नहीं बल्कि १९७४-७५
की इन्दिरा गाँधी की तरह है और १९७४-७५ में जो रैलियाँ बुलवाई गई थीं, उनसे क्या
इन्दिरा गाँधी का संकट रत्तीभर भी कम हुआ? शक्ति के बजाय क्या उन रैलियों से
इन्दिराजी की कमजोरी का ही प्रदर्शन नहीं हुआ? जब बांग्लादेश की विजेत्री को
रैलियाँ नही उबार सकीं, तो राजीव गाँधी उनसे क्या पा लेंगे?
यदि तीन दानवों की अलग-अलग चर्चा करें, तो कहना होगा कि जयचन्द और मीर जाफर से
विश्वनाथ प्रताप सिंह की तुलना करना एक वीभत्स और अश्लील काम है और प्रधानमंत्री
की शान उससे बढ़ती नहीं है. विश्वनाथ प्रतापसिह को जो लोकप्रियता पिछले दो
महीनों में मिली है, उसे देशद्रोह के आरोप लगाकर समाप्त करना संभव नहीं होगा.
कोई नहीं मानेगा कि जो लोग भारत की किस्मत पर शक करते हुए विदेशी बैंकों में
अपनी कमाई जमा करते हैं, वे तो देशभक्त हैं, लेकिन जो एक आदमी इन देशभक्तों की
सूची दैयार करना चाहता है. वह गद्दार है और देश को डाँवाडोल कर रहा है. यदि
राजीव गाँधी विश्वनाथ प्रताप की लोकप्रियता को ठप्प करना चाहते है. तो इसके
अलावा कोई चारा ही नहीं है कि वे भी उन लोगों के खिलाफ खड़े हों, जिन्होंने भारत
तक के पतन का बीमा करा रखा है, क्योंकि भारत के पतन से ज्यादा बड़ी दुर्घटना
उनकी निगाह में उनकी पूँजी का पतन है. और यहाँ हम उद्योगपतियों को कोड़े मारने की
और उनके मुनाफे को पाप समझने की और इन्दिरा गाँधी के जमाने का समाजवाद वापस लाने
की सलाह नहीं दे रहे.हम तो सिर्फ इतना रह रहे हैं कि राष्ट्रीय पूँजीवाद के
विकास के लिए जितनी छूट और रियायत उद्योगपतियों को देना जरूरी हो वे सब दे दी
जाएँ, लेकिन उसके बाद तो आँख पर पट्टी बाँधकर कानून को अपना काम करने दिया
जाए.उसके बाद तो काले धन का रिश्ता राजनीति के साथ समाप्त किया जाए.
जैसे जयप्रकाश नारायण को खलनायक बनाने की कोशिश सफल नहीं हुई,उसी तरह विश्वनाथ
प्रताप को खलनायक बनाने की भी सफल नहीं होगी.जयप्रकाशनारायण सफलता के बाद कितने
सार्थक सिद्ध हुए और विश्वनाथ प्रताप कितने होंगे, यह बात बिलकुल बेमतलब है. हो
सकता है कि वी.पी.सिंह प्रधानमंत्री बनकर दो हफ्ते भी राज न कर पाएँ. लेकिन
राजीव गाँधी के सामने खड़े प्रश्नचिह्न के नाते वे प्रासंगिक हैं और उन्हें टाला
नहीं जा सकता.
बाकी दो असुर-प्रतिमाओं के बारे में काफी लिखा जा चुका है. पाकिस्तान और अमेरिका
तो हमारे शाश्ववत खलनायक हैं.लेकिन खलनायक-राष्ट्रपति का जिक्र बिलकुल नया है और
यह हमारी दुर्गति का ही सबूत है कि नौबत यहाँ तक आ पहुँची. प्रधानमंत्री को
बर्खास्त न किया जाए, इस पर तो देश में सर्वानुमति है.लेकिन जो राजीव गाँधी
राष्ट्रपति नामक एक व्यक्ति को सर्वोपरि नहीं मानते,उन्होंने क्या संसद को और
भारत की जनता को सारी सचाई बता दी है? न संसद पूछ पाए और न राष्ट्रपति पूछ
पाएँ,यह तो कोई बात नहीं हुई.
अध्यक्ष को शिक्षा प्रणाली का ज्ञान नहीं
एन.सी.सी. विभाग की अकर्मण्यता को देखते हुए सरकार से कहा था कि एन.सी.सी. का
मूल्यांकन एवं सुधार वर्तमान परिस्थितियों में अत्यन्त आवश्यक है. सरकार ने तीन
वर्ष अनिश्चय के बाद अवकाश प्राप्त लेफ्टिनेंट जनरल एम.एल. थापन की अध्यक्षता
में एक बीस सदस्यीय एन.सी.सी. मूल्यांकन समिति का गठन किया.
लेकिन इस समिति के अध्यक्ष को देश की शिक्षा प्रणाली के विषय में कोई कार्य
ज्ञान नहीं है. उन्होंने एन.सी.सी. विभाग में भी किसी पद पर कोई कार्य नहीं
किया. ऐसी परिस्थितियों में उनसे यह आशा नहीं की जा सकती कि वे कैडटों के भविष्य
को सुधारने के लिए कुछ कर पाएंगे अथवा कोई उचित राज्य व्यक्त कर सकेंगे.
मिर्जापुर जिले के दक्षिणी आदिवासी अंचल में देश की सबसे बड़ी सीमेंट और बिजली
परियोजनाएं चल रही हैं. जमीन के नीचे कोयला मिलने के कारण दो सौ साल तक बीस हजार
मेगावाट बिजली पैदा करने की केन्द्रीय परियोजनाओं पर काम हो रहा है. फिर भी यहां
के मूल निवासियों को इन उद्योगों से कोई लाभ नहीं मिला है. रोजगार,जंगल.जमीन छिन
रहे हैं.आदिवासी एक बार फिर अपने लिए हो रहे इंतजाम को देख रहा है. जिस जमीन पर
वह युगों से खेती करता चला आ रहा है उस पर उसे मालिकाना अधिकार देने के लिए नए
सिरे से भूमि का सर्वेक्षण और बंदोबस्त किया जा रहा है.बाप-दादों ने जोगली
जानवरों को खदेड़ कर, खूंटा-पत्थर काट कर जिन जमीनों को बनाया और खेती शुरू की
उन पर भी आदिवासियों को कोई हक नहीं है.
सुप्रीम कोर्ट द्वारा किए गए एक ऐतिहासिक निर्णय के तहत उ.प्र. सरकार ने कैमूर
भू-सर्वेक्षण तथा बंदोबस्त एजेंसी का गठन किया है. श्री हरगोविन्द डबराल
आई.ए.एस. के नेतृत्व में सात सौ अधिकारियों तथा कर्मचारियों का उच्चस्तरीय दल
आदिवासी अंचल में सक्रिय है.
यह सर्वेक्षण एजेंसी ही भूमि का बंदोबस्त भी करेगी तथा वनवासी को स्थायी कागजात
देगी. अब तक खेती की जमीन के कागचात न होने के कारण वनवासी अपने ही देश में
परदेसी की भांति जी रहे थे. भारी-भारी कल-कारखानों के लिए उनके गांवों को
चिड़िया की भांति उड़ाया जाता रहा. शक्तिशाली लोगों ने राजस्व तथा वन अधिकारियों
को पटा कर उपयोगी भूमि हथिया ली. आदिवासियों को नगरी-करण और औद्योगीकरण से फायदा
तो कुछ हुआ नहीं बल्कि उनका विश्वास विकास के ऊपर से ही उठ गया.
रिहंद बांध के निर्माण के समय (सन १९५५-६२) आदिवासियों से कहा गया कि देश की
तरक्की के लिए उन्हें त्याग करना होगा. डेढ़ लाख लोग सिंगरौली के सुखी-समृद्ध १११
गांवों को एक हजार वर्ग मील क्षेत्रफल के जलाशय में विलीन कर उजड़ गए. जो गांव
'डूब' में आए थे, वे कृषि , वानिकी और पशुपालन संस्कृति के समृद्ध प्रतीक थे.
गृह-निर्माण, वागवानी और आवश्यकता से अधिक अन्न- उत्पादन सिंगरौलीवासियों की
पहचान थी. इसे वे अपने लोक गीतों में 'कश्मीर की बेटी' ' सोने की थारी 'कहते थे.
रिहंद के बाद उत्तर प्रदेश राज्य विद्युत परिषद् ने ओबरा में पचास मेगावाट की
पांच .सौ मेगावाट की तीन व दो सौ मेगावाट की तीन तापीय बिजली इकाइयाँ लगाई.रिहंद
बांध में पचास मेगावाट छः तथा ओबरा में रेंड़ नदी पर बने लघु रिहंद बांध में ३३
मेगावाट की तीन जल विद्युत इकाइयां लगी.व्यावहारिक स्तर पर. आदिवासी उन्हें कह
सकते हैं जो वनों में रहते हैं और वनों में ही रहना चाहते हैं. भारत में लगभग दस
करोड़ आदिवासी-वनवासी-गिरिजन रहते हैं. इनमें से आधे लोग वनों से अलग कर दिए गए
हैं किंतु उत्तर प्रदेश के मिर्जापुर जिले में लगभग दस लाख वनवासी हैं जिनमें से
डेढ़ लाख लोग नगरीकरण के आहार बन गए. शेष सात लाख वनवासी संघर्ष कर रहे हैं.
मुद्रा-विहीन समाज में वस्तु विनिमय(बदलौन) से अधिकांश काम होता था. गोंड़ और
खरवार खेतिहर जातियाँ हैं. गोड़-अन्न पैदा करने और पशुपालन के लिए सुख्यात
थे. खरवार खैर(कत्था) निकालने का भी काम करते थे. बैगापर्वत के पुत्र हैं. वे
पहाड़-पहाड़ घूमते थे और सैकड़ों किस्म के ऐसे फलों,पत्तियों और कंदमूलों से
परिचित थे जिन्हें खाकर जी लेते थे.
रामराज,बिसकन्या,चनियां,धुरू,नकवा,बिरहिन,सनावत आदि कंदमूलों को बैगा महुआ, शहद.
माँस और दारू के साथ खाते थे.
बिहार में बक्सर से लगभग उन्नीस किलोमीटर दूर राजपुर प्रखण्ड में एक गांव है
कुचाड़ी. गांव की आबादी करीब दो हजार है जिसमें हरिजनों एवं पिछड़ी जातियों के
ही लोग है. यहां नटों के लगभग तीन दर्जन परिवार ऐसे हैं, जो
पुश्तैनी पेशे के बजाय खेतों में मजदूरी तथा भैंस आदि की खरीद बिक्री करके
जीविकोपार्जन करते हैं. पिछड़ी जातियों में ही कोईरी,कुर्मी,राजभर आदि जातियों के
कुछ धनी घराने भी हैं. इन जातियों के लोग स्वर्ण नहीं है, लेकिन इस गांव के दवे
कुचले लोगों के अनुसार इन धनी घरानों के लोगों का व्यवहार गरीबों के साथ सवर्णो
की ही तरह होता है.
कुचाड़ी गांव की पूरब दिशा में एक टोला है. वहीं 'नटों ' के परिवार रहते
हैं. नटों के चार परिवार ने इस्लाम धर्म स्वीकार कर लिया है. परिवार के मुखियों
के हैं-नथून नट,राम विचार नट,सागर नट और श्यामू नट. चारों भाई हैं.इनके सारे
रीति-रिवाज हिन्दू और मुसलमान दोनों मजहबों के अनुसार होते हैं.
कुचाड़ी गांव के ही मुसलमान न बने जीता नट ने बताया कि उनकी बिरादरी में जन्म के
समय के रीति-रिवाज हिन्दू धर्म के अनुसार होते हैं, जबकि शादी के समय वे मण्डवा
भी गाड़ते हैं और निकाह भी पढ़ते हैं. मरने के बाद वे उनके सारे क्रिया-कलाप
इस्लाम के अनुसार होते हैं. कुचाड़ी गांव से थोड़ी ही दूर कुदरा गांव के नटों ने
भी इस तथ्य की पुष्टि की है. मुसलमान बने और नही बने दोनों तरह के नटों ने यह
स्वीकार किया है कि जो मान-मर्यादा उन्हें मुसलमानों से प्राप्त होती हैं वह
हिन्दुओं से नहीं.
जिस टोले में धर्म-परिवर्तन की घटना हुई है. उसमें कुल आठ परिवार 'नट' हैं. सभी
आपस में भाई लगते हैं. इस गांव में कभी बीरन नाम का एक 'नट' था, जिसने दो
शादियों की थी. पहली शादी से हुए चार लड़के अलग रहते है और इनका इस्लाम से कोई
सम्बन्ध नहीं है. दूसरी शादी से बीरन नट को चार बेटे हुए और उसके इन्हीं चार
बेटों ने इस्लाम स्वीकार किया है.
ढ़ाई तीन महीने पहले इस गांव में एक पंचायत बैठी,जिसमें यह तय किया गया कि इस
टोले के सभी 'नट' मुसलमान बन जाएं. प्रस्ताव लाने वाला नथुनी नट था.
बीरन नट की पहली शादी से हुए चार लड़कों में से सबसे बड़े लड़के नासिर नट ने
मुसलमान बनने के प्रस्ताव का प्रतिरोध करते हुए अपने तीनों भाई समेत पंचायत का
बहिष्कार किया.
कहते हैं,पंचायत के दूसरे ही दिन नथुनी नट ,श्यामू नट, रामबचन नट, और सागर नट ने
अपने निजी परिवार के सभी सदस्यों के साथ शरेंजा के जामा मस्जिद के इमाम को
रहनुमाई में इस्लाम धर्म स्वीकार कर लिया. नथुनी नट के अनुसार.उस दिन इमाम साहब
ने हमें कलमा पढ़ा कर मुसलमान बनाया और पूरे गांव में मलीदा बांटा गया.
राजपुर क्षेत्र के युवा नेताओं का कहना है कि गाजीपुर के 'बारा' गांव के एक दबंग
खां साहब और शरेंजा जामा मस्जिद के इमाम काफी दिनों से कुचाड़ी गांव के 'नटों'
की बस्ती में आते रहे हैं.
गांव के नटों की झोपड़ियों और कच्चो मकान बारा के दबंग खां साहब की ही जमीन पर
हैं.इसके अलावा इन 'नटों' को अपने धन्धे और मजदूरी के लिए भी बारा के धनाढ़्य
मुसलमानों पर आश्रित रहना पड़ता है >
मुसलमान बने नटों ने ऐसी बात होने से साफ इनकार कर दिया है. उनका कहना है कि
जमीन उनकी अपनी जमीन है. श्यामू से शमउल्ला खां हुए नट ने स्वीकार किया है कि
उसने रामबचन ने आठ कट्ठा और नथूनी ने पूरे बारह कट्ठे जमीन खरीदी है. दूसरी तरफ
मुसलमान नहीं बने नासिर नट ने बताया है कि वह सारी जिन्दगी मेहनत मशक्कत करता रह
गया.
