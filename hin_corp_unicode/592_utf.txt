<ळिटेरटुरे><ऐस्सय्स्><षइन ख्रिस्ह्न><णगि खहनि ंएन् फइ फट्नि><१९८७><इब्हुटि फुब् (ःइन्डि खट्ह शहिट्य)><ढेल्हि><७८-८३><२०४०><षइन ख्, फटि फट्नि, ऐस्>

+ राजेन्द्र यादव की 'टूटना', कमलेश्वर की 'जो लिखा नही जाता', मोहन राकेश की
'अपरिचित' 'एक और जिन्दगी', निर्मल वर्मा की 'खोज', मन्नू भण्ड़ारी की ऊंचाई'
इस प्रकार की कहानियां हैं जिनमें तनाव की स्थितियां बड़ी मुखर हैं. पति पत्नी में
तनाव, दूरी और तटस्थता इसलिए बढती है कि पत्नी पति पर अपना एकाधिकार चाहती
है और पुरूष सम्बन्धों में नयापन चाहता है. 'भविष्य के आस-पास मंड़राता अतीत' में
कहानीकार ने वैवाहिक समझौते के प्रश्न को उठाया है. पत्नी प्रयत्न करके भी कुरूप
पति के साथ समझौता नही कर सकती है अत: विघटन की स्थिति आती है. पति इस
समझौते को अपनी बात मनवाने का दबाब और मोर्चा मानते थे, इसी कारण वे अलग
हो गये. एडजस्टमेंट का अभाव ही आज के परिवारों के विघटन का कारण बनता है.
'किनारे से किनारे तक' में पत्नी पर सन्देह किया जाता है. पुत्र के पिता और
स्रष्टा के प्रश्न को लेकर पिता कहता है-"साला बड़ा इण्टेलिजेन्ट है. वर्णसंकर है न,
क्राँसब्रीड." उसे कलकत्ते जाना पड़ रहा है. वहां कान्त के बच्चे को देखकर
संशयबद्वता है. वह अपनी पत्नी और कान्त के युगल का ध्यान करता है. उसमें कभी
प्रतिशोध की भावना आती है और कभी वह तटस्थ रहता है. कई वार निराधार बातों की
प्रतिक्रियायें भी महत्व-~पूर्ण होती हैं. 'टूटना' में किशोर और लीना प्रेम-विवाह
करते है किन्तु लीना असिस्टेन्ट कमिश्नर इनकमटैक्स की बेटी है और किशोर लीना का
ट्यूटर और बाद में एक लेक्चरर. किशोर दीप्ति से हमेशा भयभीत रहा है. उसके
धन से भी और व्यवहार से भी. वह लीना के व्यवहार से झल्ला उठता है और उसे
लीना द्वारा किया गया उपहास मानता है और एक दिन दोनो अलग हो जाते है. कई
पत्नियां दो-दो जिन्दगियां जीती है. एक पति के साथ रोजमर्रा की जिन्दगी और दूसरी
वह जिसका आभास भी उनके पतियों को नही मिलता है. ऐसी स्थिति में प्रेम की दो
परिभाषाएं हो सकती है. एक वह जिसमें किसी तरह का दुराव-छिपाव नहीं जो आईने
की तरह साफ होता है और दूसरा जिनमें भ्रान्ति होती है. 'डेढ़ इंच ऊपर' में पत्नी
दो जीवन जीती है. उसके पास गैर कानूनी कागज भी है. जिनके लिए जर्मन अधिकारी
उसे पकड़ लेते है. और उसका पति उसके इस जीवन के बारे में कुछ नहीं जानता.
वह केवल एक गृहस्थ जीवन उसके साथ जीता है. कहानी में बताया गया है कि बिल्ली
और औरत को व्यक्ति सही-सही नहीं पहचान सकता. दोनों अपनी ओर खींचती है
और दोनो को पहचानना कठिन है.
विवाह के सम्बन्ध में बदलती धारणा के फलस्वरूप विवाह अब एक समझौता रह गया
है-जब मर्जी हुई तोड़ा या जोड़ा. आज के जीवन में पति-पत्नी का सम्बन्ध-~विच्छेद
और नये सम्बन्ध देखने को मिलते है. इस संदर्भ में सबसे विकट समस्या बच्चों की
होती है. 'पहचान' में राकेश ने पत्नी को अलग दिखाकर अबरोल के साथ दिखाया है.
अबरोल के बच्चे भी है और शिवजीत भी उनमें एक और मिल गया जो अपना अस्तित्व
पहचान नहीं पाता है. वह सोचता है कि असल में वह क्या है? सचदेव या अबरोल या
दोनों ही नहीं. यहां शिवजीत कि स्थिति मन्नू भण्ड़ारी के 'बन्टी' की भांति है.
'एक और जिन्दगी' में भी यही टूटने की जिन्दगी है. बीना अहं से पूर्ण है, अधिक
पढ़ी लिखी है, पति से अधिक कमाती है. आकृति में भी पुरूष पर हावी होने वाली है.
ऐसी पत्नी विवाह के कुछ महीने बाद से भी अलग रहने लगी, विवाह के साथ जो सूत्र
जुड़ना चहिए था वह जुड़ नहीं सका था, दोनो अलग-अलग काम करते थे. लोकाचार
के नाते कभी-कभी मिलते थे और यही लोकाचार उनके पुत्र का भी कारण बना था.
बीना समझती थी कि उसे जान-बूझकर इस प्रकार फंसा दिया गया है. वह अपने
भविष्य के बारे में सोचती है कि पहले की जिन्दगी को मिटाकर दूसरी जिन्दगी आरम्भ
करना कठिन है- वास्तव में बहुत से इंसान हैं जिनकी जिन्दगी कहीं-न-कहीं किसी न किसी
दौराहे से गलत दिशा की ओर भटक जाती है क्या यही उचित नहीं कि इंसान उस
रास्ते को बदलकर कर अपनी गलती सुधार ले? आखिर इंसान को जीने के लिए एक ही जीवन
तो मिला है-वही प्रयोग के लिए और जीने के लिए. तो क्यो इंसान एक प्रयोग की असफलता को
जीवन की असफलता मान ले? 'एक और जिन्दगी' दाम्पत्य सम्बन्धों को यन्त्रणा का
दस्तावेज है. इसका अकेलापन अधिक गहरा है, इसमें पति पत्नी ही अकेले नहीं है.
पिता-पुत्र के सम्बन्ध में भी अपनेपन की कमी है. यह सब कुछ बहुत त्रासद है. यह
कहानी आज के ट्रेजिक तनाव को पूरी तरह अभिव्यक्त करती है. मनुष्य न तो छूटी
हुई जिन्दगी को छोड़ पाता है और न चुनी हुई जिन्दगी को अपना सकता है. दोनो
ओर खींचा जाकर वह क्षत-विक्षत हो जाता है. इनकी अपरिचित मे भी यही तनाव की
स्थिति है.
कमलेश्वर की 'खोई हुई दिशाए' में चन्दर पत्नी से पहचान की मांग करता है, वह
चाहता है कि पत्नी निर्मला के शरीर का अंग-अंग और मन उसे पहचान की साक्षी
दे. बलराज खोयी हुई खुशियों की खोज के भ्रम में भटकता हुआ कई टुकड़ो में
विभाजित है. वह स्वीकार करता है कि अब मेरी कोई जगह यहां नही रह गयी है.
यह मेरे सामने स्पष्ट हो गया, उसके लिए मैं मर चुका था. फर्क केवल इतना ही
है कि मरे हुए को श्मशान ले जाने की तैयारी दूसरे लोग करते है और मैं यहां
खुद कर रहा था. वह समाधान ढ़ंढने के चक्कर में है.-स्वयं की हत्या ललित की हत्या.
परन्तु यह दोनों रास्ते दु:खदायी है, वह तीसरा रास्ता भी अपना सकता था कि एक साथ ललित,
वीरेन्द्र और वह रह जाते परन्तु इस प्रकार रहना सामाजिक पम्परागत मान्यताओं और
मूल्यों के अनुकूल नही है. इसी कारण सम्पूर्ण कहानी पर एक मजबूरी-सी छायी है.
'एक सिहरन' की माया तीन बच्चों की मां है, उसमें अब चिड़चिड़पन आ गया है,
उसमें अब चिड़चिड़ापन आ गया है, वह चूल्हे के पास स्वयं भी जल रही है, उसके अन्दर
प्रेम समाप्त हो चुका है और कई बार ऐसी पत्नी को पति छोड़ने को तैयार हो जाता है.
पति सोचता है-प्यार का सच्चा, साथी क्वांरापन है, अछूता यौवन है. सावित्री भारतीय
नारियों में पतिव्रत धर्म की शक्तिमती देवी थी जो अपने पति को मृत्यु से भी वापस
मांगती है. परन्तु आज की पत्नी के रूप में सावित्री वैसी नही है, उस पर नं. २ की
मोहर लगी है (सावित्री न. २) वह रूग्ण है और मौत से परे तीसरे प्रकार की स्थिति
में है जो निरर्थक क्रम में बीतते क्षणों को भोग रही है, न तो वह जिन्दगी में पूर्ण
रूप से लौट ही सकती है और न ही मौत उसे बांध सकती है. निष्क्रिय पड़े-पड़े हर
वस्तु की असलियत जान लेने की अभिशप्त जिन्दगी वह जी रही है. सावित्री ने सत्यवान्
के प्राण बचाये थे और उस सावित्री के लिए इसका पति अनेक कष्ट झेल रहा है, कितने
ही अपमानपूर्ण शब्द सुनने पर भी वह इस सावित्री को चाहता है परन्तु सावित्री ने
माता, पिता, बहन, पति सबको बुरा माना और चपरासी के लड़के राजाराम से प्रेम
किया. उसने स्वयं ऐसा वातावरण बनाया कि सबसे दूर रही. सब बिना कहे, बिना बोले
इन्तजार कर रहे है, मैं भी इन्तजार कर रही हूँ. मेरे लिए किसी का कुछ अर्थ नही रहा.
न मैं मां की बेटी रही, न सितो की बहन, न इसकी पत्नी, न राजाराम की...सिर्फ यह
खिड़की मेरे लिए एक चौकोर दुनिया है. यह दूसरी गाथा थी-सावित्री की गाथा से बिल्कुल
अलग.
नारी की मां बनने की इच्छा यदि पूर्ण न हो तो अपने आप तटस्तथा आती है. यही
तटस्थता शकुन में ही थी वह इसका आभास तो नहीं देती है परन्तु यह अपने आप
व्यक्त होती है. पहले वह अपने बीच में किसी तीसरे को सहन नहीं कर सकती थी
परन्तु अब संशय और द्वन्द्व से ग्रस्त सतीश और शकुन शरीर और मन दोनों से दूर
होते गये-कोई तीसरा प्राणी उनके बीच आ जाता तो वे कितने पास आ जाते. उसके
अभाव में, उसकी अनुपस्थिति में दिनों-दिन वे दूर-दूर होते जा रहे थे. सतीश के मन
में शकुन और आलोक के प्रति संशय अधिकाधिक बढ़ता गया और वह अपने को एकदम
अलग अनुभव करने लगा. यदि शकुन अपनत्व की बात करती भी तो उसे अपनत्व भरे
अधिकार में कृत्रिमता की बू आने लगती. उनका प्रेम तो चार महीने से पक रहा है,
वरन् दो-चार घण्टे में कोई विवाहित स्त्री एक अजनबी के साथ यों कमराबन्द करके
बैठ सकती है? पत्नी के अतिरिक्त वह कुछ और भी है. मन्नू भण्डारी की ही 'ऊचाई'
में नारी विवाहित होकर भी हर समय अपने प्रेमी के सामने कपड़े उतार फेंकने को
उतावली रहती है. उसका कानूनी पति मुंह फुलाये रहता है पर कुछ नही कर सकता.
आज के बदले हुए परिवेश में स्त्री-पुरूष का वह सम्बन्ध नहीं रह गया है जो पहले
होता था. आज की नारी पुरूष से किसी भी दृष्टि से कम नही है. गिरिराज किशोर
की 'फ्राक वाला घोड़ा निकर वाला साईस' की रीता कहती है-"आप पुरूष लोग
समझते हैं जो कुछ आप कमाकर लाते हैं उसके कारण हम लोग आप लोगों का
सम्मान करते हैं और इसी कारण आप लोग अपने आपको स्वतंत्र रख पाने में समर्थ हैं.
लेकिन आज व्यक्तिगत सम्बम्धों का भी आर्थिक महत्व अधिक है. अगर मैं आपसे
छ: गुना कमाती हूं तो छ: गुना बड़ी भी हूं." स्त्री-पुरूष सम्बन्धों को उषा प्रियंवदा
ने अपनी कहानियों में मार्मिकता से चित्रित किया है. नारी जब अपने को देखती है,
उसमें सन्तोष होता है, जब वह पत्नी बनकर इधर-उधर दृष्टि दौड़ाती है तो
छटपटाने लगती है, कौमुदी भी राजेश्वर से मिलने पर बदल गयी, उसे अपना जीवन
खोखला और नि:सार लगा. वह स्त्रियों से ईर्ष्या करने लगी. राजेश्वर को विवाह के
पश्चात् का जीवन मकड़ी का जाला लगा, उसे लगता था जैसे उसके शरीर के अंग
को काटकर उन पर अलग-अलग प्रतिबन्ध लगाये गये हों. वह मकड़ी के जाले में घिर
कर रह गये हैं. जिसके तार दूर से बहुत सुकुमार बहुत आकर्षक लगते हैं, पर एक
बार उसमें धंस जाने के बाद निष्कृति की कोई आशा नही रहती. इनकी 'मोहबन्ध'
की अचला और नीलू दो विभिन्न भूमिकाओं पर इस सम्बन्ध को अभिव्यक्ति देती हैं.
विवाह के पश्चात् भी वह अपने पुरूष मित्र से सम्बन्ध बनाये रखती है. दूसरी ओर
अचला अपने पुरूष मित्र को स्त्री देने की ग्लानि में गलती रहती है और उसको लगता है
कि उसके जीवन का कोई अर्थ नही रह गया है. अचला अपनी सखी नीलू के पति राज़न्
को पा लेती है और सोचती है कि उसका नारीत्व सार्थक हो गया है. नीलू ने उसका
प्रेम छीना था, अचला को उसका पति मिल गया. इस उपलब्धि के क्षण में उसे लगता है
कि नीलू से बहुत ऊपर उठ गई है. वह मुक्त हो गई है उस कचोट के बन्धन से.
आज की पत्नी स्वतन्त्रता चाहती है. बन्धन में बंधना उसे असह्य है- यह चाहते है कि
मैं घर में ही रहूं. कुत्ते पालू, बाग देखूं, पर-चर्चा करूं जैसे कि सब करते है,
मुझसे नही होता, बेहद ऊब जाती हूं.
प्रियंवदा की ही एक अन्य प्रसिद्व कहानी 'वापसी में गजाधर बाबू की पत्नी जिस
व्यक्ति के अस्तित्व से मांग में सिन्दूर डालने की अधिकारिणी थी, समाज में उसकी
प्रतिष्ठा थी. उसके सामने वह दो वक्त भोजन की थाली रख देने से सारे कर्त्तव्यों से
छुट्टी पा जाती थी. वह पत्नी घी और चीनी के डिब्बों में इतनी रमी हुई है कि अब
वही उसकी सम्पूर्ण दुनिया बन गया है. उसके पति को अपना जीवन एक खोई हुई
निधि-सा लगता है, घर में रहने से वह अकेले नौकरी पर प्रसन्न था. घर में उसे
अजनबियत का अनुभव होता है. इनकी कुछ कहानियों में नारियां परम्परागत वर्जनाओं
का अस्वीकार करती दिखाई पड़ती है, कहीं वे विद्रोह करती हैं तो कहीं स्थितियों
और वास्तविकताओं की टकराहट है. इनकी कहानियों में एक प्रकार का ठहराव है जो
गहराई का भी प्रमाण है. प्रेम करने के बाद भी इनके पात्र इतने अकेले रह जाते हैं
जैसे चारों ओर शीशे का दीवार खड़ी कर दी गई है. प्रेमियों या पति-पत्नी के जीवन में
आने वाला ठण्ड़ापन या बेगानापन इनकी कहानियों का केन्द्रीय भाव है. इनकी अधिकांश
कहानियों से रूढियों, मृत परम्पराओं, जड़ मान्तयाओं पर मीठी-मीठी चोटों की झंकार
निकलती है, जीवन की ऊव और उदासी उभरती है, आत्मीयता और करूणा का स्वर
फूटता है.
महीप सिंह की, 'पत्नियां' की विमला पति की दृष्टि में केवल एक स्त्री है जिसके साथ उसने
पन्द्रह वर्ष व्यतीत किये और वह उसके वच्चों की मां है. वह आयु में भी पति से बड़ी
लगती है. पति को अपनी पत्नी में कोई आकर्षण नही लगता. उसमें सब आकर्षण की
चीजें समाप्त हो गई है. जवान लगने वाले पति की दृष्टि में पत्नी बेदारी-सी लगती
है. मित्रों से परिचित कराते समय पति कहानियां गढ़ लेता है और केवल दो वर्ष बड़ी
बताने के लिए उसे 'विधवा' भी कहता है. बादलो के घेरे में कृष्णा सोबती ने बिखरी
हुई नारी में सम्पर्को के लिए ललक और सम्पर्को से कटी होने का चित्रण किया है.
वैवाहिक जीवन से सुखभोग पाकर भी अलगाव की स्थिति में मुनष्य उस पार या उस
बादल के घेरे में खो जाता है जो पहाड़ के सूखे बादलों की तरह उठ-उठ जाता है और
बिना बरसे हि भटक-भटककर रह जाता है. तभी अकेलेपन से घबराकर मनुष्य बादलों
के घेरों में घुघराले बालों वाले चेहरे में खो जाता है. दूधनाथ सिंह की 'शिनाख्त'
में 'मैं' और 'वह' का सम्बन्ध केवल देह-भोग के स्तर पर है. इस कहानी में पत्नी
के लिए पति केवल हल्के जुकाम की तरह अपना अहसास बनाये रखने वाला जीव है.
वह खूंटी पर टंगे बुश्शर्ट को देखकर प्रेमी से कहती है-यह सच है, हमारे कपड़े ही
अब एक-दूसरे का आलिंगन करते है.
आधुनिक कहानी लेखिकाओं में दीप्ति खण्ड़ेवाल ने विवाह और सामाजिक जीवन के प्रति
नये आयाम 'क्षितिज' कहानी में दिये है. इस कहानी में पति-पत्नी दोनों में अहं है.
पत्नी मनोविज्ञान की अध्यापिका होकर मन के गहरे रेशों को कुरेदती है. उसे अपना
अस्तित्व सीढ़ियों के उतार-चढ़ाव जैसा लगता है जहां उसे एक ऊबी-सी हंसी के
अतिरिक्त कुछ नही लगता. पति पत्नी दोनों अपने-अपने घरों में सिमटे है, वह प्रसन्न
होती है तो पति पूछता है कि क्या सतीश आया था? पत्नी पति को प्रसन्न देखकर मिस
चौधरी की ओर संकेत करती है. पत्नी को अपने अस्तित्व पर सन्देह होता है. वह
सोचती है-विज्ञापन जैसी ही...शायद...हां शायद नहीं... शायद... अपना आस्तित्व
ही मुझे एक शायद-सा लगने लगा है. उसे अपने भाई का कथन सदा याद आता है कि
शादी एक बायोलोजिकल नेसेसिटी है. बाकी प्रेम-व्रम सब बकवास है. अहं के कारण
यहां पति-पत्नी क्षितिज की भांति मिले हुए नजर आते हैं परन्तु अपने-अपने घरों में
दोनों अलग है. इसी दाम्पत्य-गत रिक्तता ने अनेक वैवाहिक सम्बन्धो को खोखला सिद्व
कर दिया है और इसे दीप्ति खण्डेलवाल की कई कहानियों में देखा जा सकता है.
शशि प्रभा शास्त्री की 'गन्ध' में नारी-मन का आक्रोश है. वहां नारी सोचती है कि
स्त्रियों के लिए चकले क्यों नहीं हैं जहां नारी स्वन्त्रता से जा सके. पुरूष और
नारी की नैतिकता मे मानदण्डो में यह अन्तर क्यो है? क्या स्त्रीयो का मन नहीं होता.
आज की नारी घिसे-पिटे जीवन को ढ़ोने के लिए तैयार भी नही है, वह अपेक्षा-~कृत
स्वतंत्र व्यक्तित्व की गरिमा लेकर केवल घरेलू पत्नी ही नहीं रहना चाहती है अपितु
जीवन के प्रत्येक क्षेत्र में वह पुरूष से भी आगे बढ़ने की इच्छुक व अधिकारी है.
श्रवन कुमार की 'नयी सुबह और मेरी पत्नी' में पति-पत्नी के बीच टूटते संवादो को
पुन: जोड़ने का प्रयास है. शक, कटुता, मानसिक बिखराव और अकुलाहट के और
संवेगात्मक अनुभवों से गुजरने पर पति-पत्नी में किस प्रकार तादात्म्य स्थापित होता
है. यह इस कहानी के द्वारा व्यक्त किया गया है. आज का कहानीकार टूटे हुए सम्बन्ध
सूत्रों को जोड़ने का प्रयास न कर इन सम्बन्धों से इनकार करता है परन्तु
सम्बन्धहीन रहते हुए भी सम्बन्धो की कल्पना करता है परन्तु सम्बन्धों से इनकार का
अर्थ सम्बन्धों को नकारना नही, मिथ्या सम्बन्धों के मिथ्यात्व को तोड़ देना है.
परिणामस्वरूप परम्परागत विवाह संस्था पुनर्मूल्यांकन चाहने लगी है और इस दृष्टि से
पत्नी की भूमिका में भी परिवर्तन आना स्वाभाविक है. अब नारी के मस्तिष्क में
'पतिव्रत धर्म' जैसी कोई 'गलतफहमी' भी नही है. वह स्वयं मूल्यांकन कर सम्बन्धों
को स्वीकार करती है. जिस भारतीय सभ्यता में पत्नी अपने लूले-लंगड़े पति को भी
स्वामी मानकर अपना जीवन व्यतीत करती थी वही अब समानाधिकार के कारण योग्य
पति की तलाश कर रही है.
