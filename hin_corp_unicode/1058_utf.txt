<शोचिअल् श्चिएन्चे><शोचिओलोग्य्><ळट्ह्, ंउकुन्ड्><शन्गेएट् आउर् षस् शिड्ड्हन्ट><१९८५><फ्रब्हट् फ्रकस्हन्><ढेल्हि><८८ टो ९३><२४९०><ळट्ह्-शन्गेएट् आउर् षस् शिड्ड्हन्ट>

मुकुन्द लाठ संगीत और रस-सिद्धान्त : एक समस्या कहते हैं बँटाने से दु:ख
हल्का हो जाता है . मेरे मन में बहुत दिनों से एक सवाल है : सोचता हूं बता
लूँ तो हो सकता है उलझन हल्की हो जाये . यही सोचकर अपना सवाल और उस पर मैंने
जो उधेड़-बुन की है, आपके सामने रखना चाहता हूँ . सवाल यह है कि संगीत में
रस को कैसे समझा जाये ? देखने में सवाल छोटा-सा लगता है--कम से कम इसमें कोई
उलझन नहीं दिखाई देती . लगता है कि इस विषय की जो व्याख्या होती आयी है और
अब भी होती है, उसका एक स्पष्ट रूप प्रस्तुत कर देने से सवाल का जवाब आप
ही सामने आ जायेगा . पर बात इतनी सीधी नहीं है . क्यों और कैसे, यही मैं
आपके सामने रखने की कोशिश करूँगा . पर अपने ऊहापोह का कुछ विस्तार करूँ,
इससे पहले एक छोटी-सी भूमिका बाँधना चाहता हूँ ताकि संगीत के सन्दर्भ में
अपने सवाल के स्वरूप, प्रयोजन और गाम्भीर्य को कुछ समझा सकूँ . आधुनिक
समय में हमारे यहाँ शिल्प और कला की परम्पराओं में बहुत उथल-पुथल हुई
है, मौलिक परिवर्तन आये हैं . पश्चिम के प्रभाव से साहित्य, चित्रकला,
स्थापत्य जैसे ललित शिल्पों के रूप-विन्यास ने एक नया मोड़ लिया है; कला
को देखने-समझने-परखने की दृष्टि में एक नयी दिशा आयी है . कुछ कलाओं में--
जैसे स्थापत्य, चित्रकला, मूर्तिकला--इनमें तो एक नयी परम्परा का जन्म हुआ
है--एक ऐसी परम्परा का जिसका हमारी पुरानी परम्परा से सम्बन्ध नहीं के बराबर
है . साहित्य में भी विराट परिवर्तन आये हैं, पर मुझे लगता है कि साहित्य में
कहीं एकसूत्रता बनी हुई है : दूसरे सम्बन्ध टूटे भी हों तो भाषा का सम्बन्ध
बना हुआ है, और भाषा की जड़ें परम्परा में गहरी होती हैं . कहते हैं भारत की
संस्कृति कई संस्कृतियों का संगम रही है . ज़रूर रही है . पर आज का संगम एक
विचित्र ही संगम है . आज दो प्रधान संस्कृतियों का सहचार है--भारत की अपनी
परम्पराएं और पश्चिम की सर्वतोग्राही संस्कृति की विभिन्न धाराएँ. इनमें
सहचार है, दोनों साथ चल रही हैं; इनमें मेल अभी नहीं हुआ है . हुआ भी है तो
अभी संगम नहीं कहला सकता . हममें से कई हैं जो दोनों को भोगते हैं, भुगतते
हैं; पर दोनों के संगम पर किसने स्नान किया है ? इस विषय पर बहुत-कुछ कहा--और
सुना--जा सकता है . पर मैंने बात को बढ़ाने के लिये नहीं उठाया है . सिर्फ़
एक बात कहना चाहता हूँ जिससे संगीत में रस के सवाल का सन्दर्भ कुछ स्पष्ट
हो सके . भारत में दो संस्कृतियों के जैसे सहचार की मैं चर्चा कर रहा हूँ,
उसका दृष्टान्त कला के क्षेत्र में एक विशेष अटपटे रूप में हमारे सामने आता
है, बिलकुल जैसे चूम-सा जाता है . आज कुछ कलाओं की जड़ें जहाँ पश्चिम में
जमी हुई है वहाँ संगीत और नृत्य इन दो कलाओं पर पश्चिम का प्रभाव है भी तो
नहीं के बराबर . ऐसा भी नहीं कि ये कलाएं संस्कृति की गलियों-बस्तियों-गाँवों
में जैसे-तैसे समय निकाल रही हों, ये तो संस्कृति के राजमार्ग पर हैं . ये
विदग्ध कलाएँ हैं, अभिव्यंजना में किसी भी अन्य कला के समकक्ष . हममें से
जो पश्चिमी फूलों के भौंरे हैं, वे भी संगीत और नृत्य का रस लेने के लिये
इधर ही की क्यारियों पर मँडराते हैं, पश्चिम की ओर कम जाते हैं . मैं रस
को लेकर जिस समस्या का उत्थापन करना चाहता हूँ, वह संगीत और नृत्य दोनों
के विषय में उठायी जा सकती है--नृत्य को अगर हम "नृत्त" के रूप में लें
तो--पर मैं अपनी चर्चा में संगीत को ही लूँगा . हमारा संगीत अभि-व्यक्ति
में सशक्त ही नहीं, सर्जनशील भी है . दूसरे जो पारम्परिक शिल्प बचे हैं,
उनमें जो हो चुका है उसकी अनुवृत्ति मात्र देखने में आती है . संगीत में
ऐसा नहीं है--संगीत अभी प्राणवान है और इसके प्राणों में नयी उद्भावनाओं का
संचार है . यही बात पर भी पूरी उतरती है . प्रश्न उठता है, इसका कारण क्या
? संगीत और नृत्य में ही ऐसा क्यों हुआ ? प्रश्न गम्भीर है और इसकी महिमा
को स्वीकार करते हुए अपने सवाल पर आने से पहले, भारतीय संगीत और संस्कृत के
विषय में दो-एक बातें कहना चाहूँगा . संगीत को संस्कृति की पहचान, संस्कृति
का अभिज्ञान कहा जा सकता है . तात्पर्य यह कि अगर संगीत बदले तो यह इस बात
का इंगित होगा कि संस्कृति बदल गयी है . अगर हमारा संगीत नहीं बदला है तो
इसका मतलब है कि कहीं मर्म में हम भी नहीं बदले हैं . संस्कृति कई स्तरों पर
हमको ढालती है . सोचना-समझना, चिन्तन-मनन, विमर्श-मीमांसा, राजनीति और समाज
के विशेष विधान--ये बड़े चेतन व्यापार हैं, इन पर आघात-व्याघात जल्दी असर
दिखलाते हैं, इनको हम जागरूक होकर बदलते हैं . वाक् की तरह अगर संस्कृति
के चार स्तर मानें तो ये वैखरी और मध्यमा के स्तर हैं . संस्कृति के कई
ऐसे भी अंग होते हैं जिनकी जड़ें इनकी परिधि के परे होती हैं . चेतना के
छोटे से वलय के चारों ओर हमारी एक और सत्ता है जो जाने-अनजाने हमारी चेतना
को किसी-न-किसी रूप में बाँधती हैं . संस्कृति का चेतना और उसके इस वलय, इस
सब पर प्रभाव होता है . वह पूरी सत्ता को ढालती है . चेतना एक नयी दिशा ले
भी ले तो भी बाकी सत्ता का छन्द इतनी जल्दी नहीं बदलता . क्योंकि संस्कृति
के कुछ अंग हमसे छिप कर भी हमारे प्राणों में गहरे पैठ जाते हैं . हमारा
सोचना-समझना, स्वेच्छा-संकलन से किया हुआ कर्म, नयी दिशा भी ले तो भी दिल
की धड़कन, धमनियों में लहू के संचार का छन्द, ये पूर्ववत् चलते रहते हैं
. संस्कृत के कुछ अंग इन्हीं की तरह हैं . हम अपनी चाल की दिशा बदल भी
लें तो भी चाल जल्दी नहीं बदलती . पतलून पहन लेने से चाल विलायती नहीं
हो जाती और न साड़ी पहनने से ठुमक हिन्दुस्तानी . संस्कृति हमको इतना गहरे
ढालती है कि हमारा उठना-बैठना, चलना-फिरना, इन सब पर अपनी छाप छोड़ देती
है . हम बदल जायें पर इनको बदलना कठिन होता है . इसी तरह मैं समझता हूँ कि
हमारी राग-वृत्ति का भी--प्राचीन आलंकारिक जिसको वासना कहते थे--उसका भी एक
अनकहा छन्द होता है . भाषा में जब हमारी राग-वृत्ति की अभिव्यक्ति होती है तो
हमारी धारणाओं का ताना-बाना, हमारा सोचना-समझना हमारा संकल्प-बोध--इनका दावा
झुठलाया नहीं जा सकता . पर संगीत में से आड़े नहीं आते . संगीत राग-वृत्ति के
विभिन्न छन्दों को मुखर करता है, उसके विषय विवेचित नहीं करता--वह चलने में
चाल की तरह है, दिशा की तरह नहीं . इस बात का यहाँ विस्तार नहीं करूँगा,
न यही आग्रह करना चाहूँगा कि मैंने अभी जो कुछ कहा उसी के कारण संगीत को
संस्कृति का अभिज्ञान कहना चाहिए कारण जो भी हो, अगर संगीत सचमुच संस्कृति
के वैशिष्टय की पहचान है और अगर हमारा संगीत आज अपनी परम्परा में रहता हुआ
भी प्राणवान है, तो इस बात का परिचय देता है कि हमारी परम्परा की जड़ें
अब भी उर्वर हैं . अब इस भूमिका के साथ, थोड़ी देर उत्प्रेक्षा के जगत् में
भटक लेने के बाद, मैं अपने सवाल पर आता हूँ : संगीत में रस को कैसे समझाया
जाये ? कई कलाओं के स्वरूप में, रूप-विधान और कथ्य, इन दो अंगों की स्पष्ट
प्रतीति होती है . साहित्य में जैसे शब्द और अर्थ हैं . जो कहा जा रहा है
और जिस तरह से, जिस रूप में, कहा जा रहा है, अर्थात जिन शब्दों में कहा
जा रहा है, इसमें अन्तर किया जा सकता है . जहाँ तक साहित्य एक कला है, इस
अन्तर को तात्त्विक अन्तर नहीं माना जा सकता . क्योंकि कला का मर्म ही यह है
कि रूप-विन्यास और कथ्य में, शब्द और अर्थ में एक अविनाभाव सम्बन्ध हो--एक
को दूसरे से अलग नहीं किया जा सके . शिव और पार्वती के अभिन्न संश्लेष को
बताने के लिए कालिदास ने उपमा दी थी कि दोनों शब्द और अर्थ की तरह जुड़े
हुए हैं . यों तो शब्दार्थ का अविनाभाव वाड्.  मय मात्र के लिए सत्य है, पर
साहित्य में इसकी विशेष ही गरिमा है . इसीलिए उसको `साहित्य' कहा जाता है :
शब्द और अर्थ का ऐसा साथ, ऐसा युगल भाव कि दोनों में से एक को भी बदल दिया
जाये तो उभय की हानि होगी, `साहित्य' नहीं रहेगा . जहाँ शब्द अभिधा के लिए
प्रयुक्त होता है, कथ्य प्रधान होता है--जो कहा जा रहा है, विवक्षा उसी
पर निर्भर करती है--वहाँ उसी बात को दूसरे शब्दों में भी कह दें तो कुछ
नहीं बिगड़ता . पर जहाँ तात्पर्य अभिधा से नहीं, अभिव्यंजना से हो, वहाँ
शब्दान्तर से बात नहीं बन सकती, या बनेगी भी तो दूसरी बात बन जायेगी . ऐसी
ही मीमांसा चित्र-कला और मूर्ति-कला की भी की जा सकती है . जहाँ तक इन कलाओं
में अनुकरण का, सादृश्य का, समावेश है, चित्र और चित्रित का, मूर्ति और
`मूर्तित' का सम्बन्ध साक्षात है . उनमें शब्द और अर्थ जैसा `साहित्य' है,
पर एक अन्तर के साथ . शब्द और अर्थ का सम्बन्ध `समय' या रूढ़ि पर निर्भर
करता है . जिस शब्द को हम जानते नहीं उसको देखकर या सुनकर उसके अर्थ का बोध
नहीं होता . क्योंकि चित्र की तरह शब्द अनुकृति नहीं है . जबकि चित्र का हम
अनु-कृति के रूप में बोध कर सकते हैं, इसी दृष्टि से उसको परख भी सकते हैं
. पर चित्र को जब हम अनुकृति के रूप में परखते हैं तब हमारा बोध अनुकार्य की
ओर उन्मुख रहता है . हम यह जाँचने में लगे रहते हैं कि चित्र कितना `सही'
बना है . लेकिन जब हम चित्र को कला के रूप देखते हैं, केवल अनुकृति के
रूप में नहीं, तब हम चित्र और चित्रित में विश्लेष नहीं कर सकते . दोनों
का सम्बन्ध कुछ शब्द और अर्थ जैसा हो जाता है . जहाँ चित्र का अभिप्राय
अनुकरण होता ही नहीं वहाँ की तो बात ही और है जैसे ऐब्स्ट्रैक्ट चित्र में
. वहाँ वह संगीत के निकट आ जाता है . वहाँ उसका स्वरूप प्रतिबिम्ब नहीं रहता,
स्वयं बिम्ब हो जाता है : एक ऐसी मूर्त आकृति जिसकी अभिव्यंजना किसी अन्य
के अनुकरण या सादृश्य की अपेक्षा नहीं रखती . पर जहाँ तक चित्र प्रतिबिम्ब
होता है, चित्र और चित्रित में, शब्द और अर्थ एक जैसा संश्लेष होता है और
इसी कारण मीमांसा के अभिप्राय से चित्र और चित्रित में शब्द और अर्थ जैसा
विश्लेष भी किया जा सकता है . हालांकि यहाँ यह नहीं भूलना चाहिए कि शब्द
जिस रूप में, जिस प्रकार वस्तुजाल को ग्रहण करता है, बोध या प्रतीति में
उपस्थित करता है, चित्र उसी प्रकार से नहीं करता . चित्र और साहित्य के इस
भेद में विस्तार से जाना अवान्तर प्रयास होगा, पर इतनी-सी बात मानने में
किसी को दुविधा नहीं होनी चाहिए कि शब्द और चित्र, ये माध्यम ऐसे हैं जिनमें
शब्द और अर्थ का, चित्र और चित्रित का विश्लेष सम्भव है . इन माध्यमों में
एक निहित द्वैधीभाव है जिसको आज की भाषा में `फ़ार्म' और `कांटेंट' कहते
हैं . आचार्य कुन्तक से प्रेरणा लेते हुए मैं इनको `निर्मिति' और `तत्त्व'
कहूँगा . निर्मिति और तत्त्व का अभेद संश्लेष कला की एक बड़ी कसौटी है . जिस
कृति में दोनों के विश्लेष से कुछ नहीं बिगड़ता वह कलाकृति नहीं कहला सकती
. फिर भी निर्मित और तत्त्व के दृष्टिकोण से विभिन्न कलाओं को हम दो वर्गों
में बाँट सकते हैं : कुछ कलाएँ जैसे काव्य, नाटक, चित्र, ऐसी कलाएँ हैं
जिनमें तत्त्व और निर्मिति का सार्थक भेद किया जा सकता है . दुसरे वर्ग
में ऐसी कलाएँ आयेंगी जिनमें ऐसे भेद की बात ही निरर्थक-सी होती है :
जैसे संगीत या स्थापत्य . ये कलाएँ निर्मिति-प्राण कलाएँ हैं . शब्द क्या
कह रहा है हम इसकी चर्चा कर सकते हैं, चित्र क्या चित्रित कर रहा है इसकी
भी हम चर्चा कर सकते हैं . पर संगीत के लिए ऐसी बात कहनी हो तो शब्द भी नहीं
मिलेगा . कलाओं के ये दो वर्ग आज की कला-चर्चा में स्वीकृत हैं, और मैंने इस
लिए बनाये हैं कि संगीत में रस को लेकर मैं जो सवाल उठाना चाहता हूँ--उस
सवाल को समझने के लिये ये वर्ग बनाने जरूरी हैं . शुरू में ही मैंने एक
बात कही थी कि संगीत और दूसरी कलाओं में आज एक बड़ा अन्तर यह है कि संगीत
सर्वथा अपनी परम्परा में रहता हुआ भी प्राण-वान् है . इसके साथ अब एक
बात और जोड़ना चाहता हूँ, जिससे मेरे सवाल का गुरुत्व कुछ बढ़ जाये . जिस
तरह संगीत का परम्परा के साथ अविच्छिन्न सम्बन्ध है, उसी तरह संगीत-सम्बन्धी
चिन्तन भी परम्परा के सूत्र में बंधा है . पर हमारा संगीत जितना प्राणवान है,
सर्जनशील है, संगीत-सम्बन्धी चिन्तन, या यों कहना ठीक होगा कि संगीत-बोध का
मीमांसा-सम्बन्धी चिन्तन, उतना प्राणवान् या सर्जनशील नहीं है . वहाँ लकीर की
फ़कीरी ही ज्यादा नज़र आती है . हम संगीत के अनुभव को जब भाषा देते हैं तो
कुछ ऐसे शब्दों का प्रयोग करते हैं जो हमारे साथ सदियों से रहे हैं; इन्हीं
के माध्यम से हम आज भी अपने अनुभव को समझते-समझाते हैं . इन प्राचीन शब्दों
में जिसकी जड़ सबसे गहरी है वह है `रस' . हमारी चेतना में `रस' का यकलामात्र
के साथ कुछ ऐसा सम्बन्ध है कि `रस' और `कला' को हम पर्याय-सा ही समझते हैं:
रस होगा तो कला होगी, रस के अभाव में कला शब्द का प्रयोग उपचार मात्र है,
चाहे कोई भी कला हो. कारण यह है कि कला की अनुभूति को लक्ष्य कर भारत में
जो विचार-मन्थन हुआ उसका प्राय: सर्वमान्य सार है रस-सिद्धान्त . संगीत की
अनुभूति को भी इसी सिद्धान्त के धारणा-जाल में अनायास बाँध लेने की परम्परा
रही है . आज भी हम पूछते हैं कि अमुक के गाने या बजाने में रस की सृष्टि हुई
या नहीं हुई, हुई तो किस रस की हुई . आलोचना या सराहना करते हुए हम कहते हैं
: अमुक राग श्रृंगार रस का है पर गाने वाले ने या बजाने वाले ने वीर में
गाया-बजाया--या तारीफ़ करें तो कहेंगे--श्रृंगार को या वीर को या करूण को
कितना अच्छा निभाया ! मज़े की बात यह है इस तरह के फ़तवे केवल परम्परानिष्ठ
रसिक ही नहीं देते, ऐसे संगीत-प्रेमी भी देते हैं जिनका चिन्तन दूसरी
बातों में परम्परानिष्ठ नहीं है . दूसरी कलाओं की चर्चा करते हुए वे रस
की भाषा नहीं अपनाते : उनका रसवाद संगीत या नृत्य तक ही सीमित रहता है .
हम यह भी मान कर चलते हैं कि संगीत में उन्हीं रसों की निष्पत्ति होती है
जिनको नाटक या काव्य में मान्यता दी गयी है . जैसे श्रृंगार, वीर, करूण,
शान्त आदि . इस विश्वास की जड़ें पुरानी हैं . प्राचीन से प्राचीन संगीत
ग्रन्थों में किस राग का किस राग से सम्बन्ध है इसकी तालिका मिलती है . पर
संगीत में इस निष्पत्ति के स्वरूप को--यह कैसे होती है, इस प्रक्रिया को,
समझने की चेष्टा करें तो उलझन सामने आती है . रस-निष्पत्ति की हमारे यहाँ
काफ़ी चर्चा रही है और काफ़ी गहरे पैठ कर चर्चा रही है . पर इस चर्चा में
एक बात ध्यान में रखने की है : चर्चा का मूल सूत्र सदा नाट्यशास्त्र का एक
सूत्र विशेष रहा है जिसको `रस-सूत्र' का भी नाम दिया जाता है . नाट्यशास्त्र
के छठे अध्याय में रस की चर्चा उठाते हुए भरत कहते हैं कि नाटक में जो कुछ
कहा, किया, दिखाया जाता है, उसका प्राण रस है, रस के बिना नाटक नाटक ही
नहीं : न हि रसादृते कश्चिदर्थ: प्रवर्तते . `अर्थ' से उनका आशय था नाटक
की कथावस्तु और भावजगत् से . रस का उदय कैसे होता है ? कैसे यह उभरता
है, उजागर होता है रस ? या प्राचीनों की पारिभाषिक शब्दावली में कैसे
`निष्पन्न' होता है रस ? इसको लेकर हमारे यहाँ काफ़ी चर्चा रही है . और
जैसा कि चर्चा का धर्म ही है, रस-निष्पत्ति की प्रक्रिया को लेकर प्रभूत
वाद-विवाद भी रहा है . पर जो भी सिद्धान्त प्रति-पादित हुए उनका आधार था भरत
का प्रख्यात रस-सूत्र ? `विभावानुभाव-व्यभिचारिसंयोगाद्रसनिष्पत्ति:' . रस
की प्रक्रिया को ही नहीं, रस के स्वरूप को भी समझने में यह सुत्र नियामक
रहा है : इसी के घेर में रहकर रस को समझा गया है : इसलिए इस सूत्र को रस
का लक्षण सूत्र भी कहा गया है . भरत कहते हैं--या हो सकता है भरत ने किसी
और आचार्य से यह सूत्र लिया हो, एक द्रुहिण का इस प्रसंग में वह नाम भी लेते
हैं--जो भी हो, सूत्र कहता है : `विभाव अनुभाव और व्यभिचारी के संयोग से रस
की निष्पत्ति होती है .' यहाँ पहले ही प्रश्न उठता है : विभाव, अनुभाव और
व्यभिचारी का संयोग किस से ? उत्तर है : स्थायी भाव से . यह भी कहा जाता है
कि विभाव कहने से स्थायी भाव की स्वत: स्वीकृति हो जाती है क्योंकि विभाव
ही स्थायी भाव का कारण है . सिद्धान्त यह है कि स्थायी भाव ही रसत्व को
प्राप्त होता है, विभाव-अनुभाव व्यभिचारी भावों के संयोग से, उनसे उपचित
होकर . यहाँ स्थायी, विभाव, अनुभाव `व्यभिचारी' इन शब्दों के अर्थों को समझ
लेना स्पष्टत: ही आवश्यक है . पर मुझे अधिक विस्तार करने की आवश्यकता नहीं .
