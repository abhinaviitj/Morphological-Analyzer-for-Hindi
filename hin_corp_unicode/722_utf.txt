<ळिटेरटुरे><णोवेल्><आग्रतल् फ्रह्लड्><ठनस्हह्><१९८४><फ्रटिमन् फ्रकस्हन्><आल्लहबड्><७२-७९><२०१०><आग्रतल् फ्.,टनस्हह्,नो><घिरिस्ह् णट्ह् झ्ह>

+ दुनिया वालों का कायदा भी अजीब है. जो पाना चाहता है, उसके मुँह का निवाला
छीनते हैं और यदि कोई कुछ न पाना चाहे तो उसे जबरदस्तीं देना चाहते हैं. तब
उन्हें हस बात पर क्रोध होता है-साला, ये कुछ पाना क्यों नहीं चाहता ?
क्या ये भगवान् रामचन्द्र की निखालिस औलाद है. कोई तुर्रम खाँ है !
सो इसी के चलते डा. शांतिस्वरूप `चन्द्र' के प्राचार्य काल में भास्कर यादव को
अन्डरग्रेजुएट फ्रीशिप कमेटी का इनचार्ज बना दिया गया. सब हस बात पर खुश कि
बच्चू फँस ही गए चंगुल में.
प्रतिवर्ष महाविद्यालय में विद्यार्थियों की फीस माफ करने के लिए छ: कमेटियाँ बनाई
जाती हैं. कला, वाणिज्य और विज्ञान संकाय के अन्डर-~ग्रेजुएट और पोस्ट ग्रेजुएट
विद्यार्थियों की फीस माफ करने वाली अलग-~अलग कमेटियाँ. इनके सदस्य बनने के लिए
प्राध्यापक लालायित रहते हैं और इनचार्ज तो वही बन पाते हैं जिनका सौभाग्य
खिलखिलाता हो. यह खुशनसीबी प्राचार्य गवर्निंग बॉडी के चेयरमेन सेक्रेटरी,
स्थानीय विधायक और सांसद की कृपादृष्टि से हासिल होती है.
भास्कर को कला संकाय की अन्डरग्रेजुएट की कक्षाओं की फ्रीशिप कमेटी का
इनच्रार्ज बनाया गया तो सब उसकी प्रतिक्रिया के लिए व्यग्र थे. एक अच्छे खासे
हंगामे की उम्मीद थी. लेकिन जब भास्कर ने बगैर किसी टिप्पणी के आदेश पत्र
ग्रहण कर दूसरे दिन से काम करना शुरू कर दिया तो सब आश्चर्यचकित रह गए
फ्रीशिप के काम में भास्कर यादव की यह तन्मयता देखकर डा. देवेन्द्रनाथ चौधरी
ने स्टाफ रूम में अपनी राय व्यक्त की-`यही है हमारे कॉलेज की सबसे चालू चीज.
ये आदमी प्रतीक्षा करना जानता है. ये कहता है कि मैं अपनी जुबान से कुछ नहीं
माँगूंगा. तुम खुद दोगे, तब लूँगा. और तब मैं बतला दूँगा कि मैं कितना काबिल
हूँ. प्यारे, पहुँची हुई चीज है भास्कर यादव. हम सब क्या हैं उसके सामने.
साला, अच्छी खासी कमाई करता है. अखबारों में, मेग्जीनों में लिखकर. जुगाड़ लगा
के विश्व हिन्दी सम्मेलन में मॉरीशस घूम आया. अब कम्युनिस्टों के साथ घुस कर
रूस जाने की जुगत भिड़ा रहा है.'
पर डा. सुखदयाल ऐसी प्रतिक्रियाओं को हवा में उड़ा देते हैं. फ्री-~शिप कमेटी
का इन्चार्ज बनकर निभा ले जाना क्या हँसी ठठा है ! क्या क्या एडजस्ट नहीं
करना पड़ता.किन-किन हस्तियों से नहीं जूझना पड़ता. छात्र नेता, प्रिंसिपल, साथी
प्राध्यापक, दोस्त-यार, गरज यह कि तरह-तरह की विपत्तियाँ आती हैं.
सबको खुश रखो और कायदे-कानून के हिसाब से फ़ेअर भी बने रहो.
कोई मामूली काम नहीं हैं ये. फिर प्रिंसि-~पल, गवर्निंग बॉडी के चेयरमैन, सेक्रेटरी
कुछ सीधे-सीधे थोड़े ही कह देंगे कि अमुक की फीस जरूर माफ हो जानी चाहिए.
वे तो सिर्फ पवित्रता और ईमानदारी का ही प्रवचन देंगे. उस प्रवचन के बीच से ही उन
बिन्दुओं की पहचान करना होगा, जिनके कारण उनका कृपालु स्नेह हासिल होता है.
ऐसी बारीक नजर होना आसान बात नहीं. पर बिजली उस दिन गिरी, जब सातवें दिन भास्कर
ने फ्रीशिप का लिस्ट शांतिस्वरूप`चन्द्र' के सामने रख दी. शांतिस्वरूप दिन दहाड़े
भूत देखकर भी उतना आशचर्यचकित न होते जितना उस लिस्ट को देखकर हुए.
बोले-`क्या मतलब है आपका, लिस्ट कैसे बन गई ?'
वे भास्कर से पहले से ही रूष्ट थे. जनाब सीधे चेम्बर में चले आए. रूखा सा
नमस्ते किया और आदेश की प्रतीक्षा किए बगैर सोफे पर बैठ गए.
शांतिस्वरूप जी के इस प्रश्न का भास्कर ने जवाब देने की कोई जरूरत नहीं समझी.
इसीलिए वह बोला-`फ्रीशिप की लिस्ट तैयार है. अब सिर्फ आपके दस्तखत होकर नोटिस
बोर्ड पर लगना बाकी है.'
`क्या पिछले हफ्ते आप यही करते रहे ? क्लास नहीं ली क्या ? कालेज का काम पर्सनल
नहीं होता, समझे आप. सबके साथ सलाह-मशविरा करना पड़ता है.'
शांतिस्वरूप `चन्द्र' ने इस तरह उस लिस्ट को एक ओर सरका दिया जिस तरह अबोध बालक
की नादानी को अनदेखा कर दिया जाता है.
भास्कर बोला-`आपने बहुत सी ऐसी बातें कहीं जो अच्छे प्रशासक को अपने सहयोगियों
से लिखित रूप में ही पूछनी चाहिए. आपके लिखित आदेश के अनुसार ही मैंने काम किया
है. उसी नियमावली के आधार पर जो आपके आदेश के साय मिली थी. मैं अच्छी तरह जानता
हूँ ये सार्वजनिक काम है. आपने देखने की कोशिश नहीं की, लिस्ट पर मेरे ही नहीं
फ्रीशिप कमेटी के भी हस्ताक्षर हैं. सब काम कायदे-कानून के मुताबिक किया गया
हैं.'
भास्कर की बातें शांतिस्वरूप जी को आपे से बाहर कर देने के लिए काफी थीं. मगर
वे शांत रहे. विवेक बुद्धि के कारण नहीं , भीतर दबे भय के कारण. एक बार से पहले
भी भास्कर यादव से उलझकर थुक्कम फजीहत में पड़ चुके हैं. यह तो डा. सुखदयाल
और डा गायत्री सिंह के कहने पर उन्होनें इस उल्टी खोपड़ी के आदमी को यह ओहदा दे
डाला. उन्हें क्या पता था कि बेहूदे को फँसाने के चक्कर में वे खुद फँस जायेंगे.
अभी न जाने कितनों की फीस माफ हो जाने के आदेश उन्हें 'उपर' से मिलेंगे.
तब वे क्या करेंगे ?
शान्तिस्वरुप जी को पुराना हादसा याद आ गया. जैसे कल ही की बात हो. स्टाफ
काउन्सिल की मीटिंग थी. उस दिन की मीटिंग का खास अजेन्डा ही यही था कि
आटर्स के प्रोफेसर क्लासें नहीं लेते. विद्यालयों में भीषण असंतोष व्याप्त है.
विभिन्न प्राध्यापकों के कान उमेठने के लिए अक्सर ऐसी मीटिंग होती रहती हैं.
यह मीटिंग भी एक विशेष कारणवश बुलाई गई थी. गवर्निंग बाडी के सेक्रेटरी की
सुकन्या ने एम. ए की परीक्षा दी थी अर्थशास्त्र में. वह द्रितीय श्रेणी ही पा
सकी. हालांकि अर्थशास्त्र विभाग के अध्यक्ष डा. देवेन्द्र नाथ चौधरी के पास एक
पेपर था और उसमें उसे विश्वविद्यालय में सर्वाधिक अंक भी प्राप्त हुए थे लेकिन
यह चौधरी साहब का दुर्भाग्य कि फिर भी वह छप्पन परसेंट पर लटक गई.
अब यदि आर्ट वाले पढ़ाते होते तो ऐसा होता ? डूब मरो चुल्लू भर पानी में.
कॉलेज की गवर्निंग बॉड़ी के सेक्रेटरी की बिटिया ने सेकेन्ड डिवीजन पाया !
यदि वह सेकेण्ड क्लास आयेगी तो फिर फर्स्ट क्लास और मेरिट लिस्ट किसके लिए हैं ?
माना तुम्हारे हाथ में एक ही पेपर था. किन्तु बाकी जिनके पास थे वे क्या
तुम्हारे दुश्मन थे ? क्या तुम्हारा यह कर्तव्य नहीं था कि रानी बिटिया की
प्रतिभा का परिचय उन तक भी पहुँचाओ. और तुम्हारे पास जो पेपर था उसमें
ही क्या तीर मार लिया. सौ में से चौहत्तर ही दिये. चौरानबें दे देते तो क्या
नम्बरों का अकाल पड़ जाता.
इस मीटिंग में शान्तिस्वरुप जी ने इस बात पर दुख प्रकट किया कि कला संकाय का
शैक्षिणिक स्तर गिर रहा है. विशिष्ट प्रतिभा वाले विद्यार्थियों की ओर भी कोई
ध्यान नहीं दिया जाता. शिक्षक कक्षाएंॅ नहीं लेते. आदि-आदि
फिर वे मुस्कराकर बोले -'इसिलिए लोग आर्ट्स के प्रोफेसरों को रोड मास्टर
कहते है.' यह वाक्य उन्होने इस गरिमा के साथ कहा जैसे किसी चिरन्तन सत्य
का उद्घाटन कर रहे हों.
मास्टर ने देखा था-लोगों के चेहरे वैसे ही सपाट हैं. हो सकता है कुछ लोगों को
बात बुरी भी लगी हो किन्तु उनके चेहरे निर्लिप्तता से ढ़ँके हुए थे. भास्कर से चुप
नहीं रहा गया-'आपने रोड मास्टर कहकर मेरा अपमान किया है. आपको अपने
शब्द वापस लेने होंगे !'
एकाएक जैसे दाल में मक्खी गिर गई हो. शान्तिस्वरुप भड़क उठे-'मैंने आपसे नहीं कहा
'इन जनरल' कहा है.'
भास्कर ने ठडे स्वर में कहा-मैं भी अध्यापक हूँ कला संकाय का. आपने मुझे भी
रोड मास्टर कहा है. मेरा अपमान किया है. आपको अपने शब्द वापस लेने होंगे.'
'व्हाट डु यू मीन टु से ? एक तुम्हारा ही अपमान हो गया. मैंने तो कॉमन बात कही
है. और मैं नहीं सब कह रहे हैं. पूरी सिटी में रेपुटेशन फाल हो रही कॉलेज की.'
-एक अपरिचित से आदमी को बेबजह उझलते हुए देखकर डा. शान्तिस्वरुप 'चंद्र'
मामले का रुख दूसरी ओर मोड़ना चाहते थे. कीचड़ पर पत्थर फेंकने से पहले बुद्धिमान
व्यक्ति की भाँति वे यह प्रबन्ध कर लेना चाहते थे कि उन पर छींटे न पड़े. पर उस
दिन उनके सितारे बुलन्द नहीं थे. उन पर कीचड़ के छींटे पड़ने ही थे.
भास्कर उद्दंडता पर उत्तर गया था-यदि आपने सब के लिए यह बात कही है तो
निश्चित रुप से सबका अपमान किया है. अब यदि सब इसे अपना अपमान समझते
तो मेरी कोई गलती नहीं. मैं सिर्फ ये जानता हूँ कि में भी कला संकाय का एक
शिक्षक हूँ और आपने मेरा अपमान किया है. अब तो आपको अपने शब्द ही नहीं
वापस लेने होंगे माफी भी मांगनी होगी.'
ऐसी नाजुक स्थिति में क्या करना चाहिए, यह डा. सुखदयाल से बेहत्तर और कौन
जान सकता है! वे गम्भीरता से उठे और महिमामय वाणी में बोले -'यादव जी,
किसी बात को बेवजह तूल देना ठीक नहीं . मजाक की बात को गंभीरता से लेना
कहाँ की अकलमंदी है भाई !
'शर्मा साहब,मजाक यो यह है कि प्रिंसिपल की बात सबको बुरी लगी है.
सब दुखी हैं फिर भी सब चुप हैं. मैं भी चुप रहता हूँ लेकिन अपमान नही सह सकता
यह मेरा भी अपमान है और मेरी पूरी कौम का भी.'
अब डा. सुखदयाल शर्मा ने दूर की कौड़ी फेकौ. इस अंदाज में बोले जैसे भास्कर की
घाव पर मरहम रख रहे हों. तेवर ऐसा कि जैसे कोई बुजुर्ग नसीहत कर रहा हो
और वह भी इस तरह जैसे नसीहत देने का उसे मौलिक अधिकार हो- 'फिर इस
लिहाज से तो प्रिसिपल साहब ने खुद अपना भी अपमान किया है. ही हिमसैल्क इज
ए टीचर  फ् आर्ट्स फेकल्टी.'
'नो ही इज नॉट ए टीचर. ही इज ए ग्लोरीकाइड हेडक्लर्क-ए प्रिसिपल !' भास्कर के इस
वाक्य ने जैसे खलबली मचा दी. सिले होठों पर भी मुस्कुराइट का एकाध फूल खिल ही
गया.
अब डा. सुखदयाल कुछ अनमने स्वर में बोले -'डोन्ट बी एक्स्ट्रीमिस्ट, आप अपने
बारे में तो इतने सेन्सटिव हैं कि प्रिसिपल साहब से अपने शब्द वापस लेने के लिए
कह रहे हैं और खुद उन्हें हेडक्लर्क कह रहे हैं. क्या यह उसका अपमान नहीं है ?
फिर तो उसका रोड मास्टर कहना उचित ही हुआ.'
'शर्मा जी प्रिसिपल साहब खुद को टीचर मानते तो ऐसा कभी नहीं कहते.
सचमुच यह कितना आश्चर्य की बात है कि प्रोफेसर जैसे ही प्रेंसिपल बनता है अपने
साथियों से दूर होकर हेडक्लर्क बन जाता है-ग्लोरीफाइड हेडक्लर्क, जिसका नाम रख
दिया जाता है-प्रिंसिपल. यदि प्रिंसिपल साहब इसे अपना अपमान समझते हैं तो आपत्ति
करें. मै समझता हूँ इस मामले में उन्हें आपकी वकालत की जरुरत नहीं है.'
भास्कर की उददंडता से जितने लोग अप्रसन्न हुए उससे अधिक प्रसन्न. शांतिस्वरुप
पर जब तक चोट करता रहा वह, गायत्री सिंह और उसके दायें बायें निर्लिप्त रहे.
पर जैसे ही सुखदयाल चपेट में आये तो त्रिभुवन प्रसाद मिश्र वगैरह ने भी
प्राचार्य की कमेन्ट को नाजयाज ठहराया. डा. देवेन्द्र नाथ चौधरी ने भी सुअवसर का
लाभ उठाया. भला हो भास्कर यादव का जिसने मिटिंग का रुख ही पलट दिया वर्ना
सारे बाजे तो उन पर ही बजने वाले थे.
अंतत शांतिस्वरुप 'चंद्र'को दबी जुबान से अपने कहे पर खेद व्यक्त करना पड़ा.
और तब भी उन्हें फ्रीशिप की लिस्ट पर अपने हस्ताक्षर करने ही पड़े थे. फिर उसके
बाद कभी भास्कर यादव को ऐसा मौका नहीं दिया गया जब वह अपनी मूर्खता दिखला सकें.
सुखदयाल और गायत्री सिंह ने भी फिर कभी भास्कर यादव को चारा फेककर फँसाने की
कोशिश नहीं की .
रुद्रप्रताप सिंह को लेकर विचित्र किस्म की उत्सकता पैदा हो गई है भास्कर के मन
में. समझ नहीं पाता, वह अच्छा है या बुरा. वस यही समझ पाता है कि इस आदमी में
जबरदस्त ताकत है अपनी ओर आकर्षित करने की. वह गलत से गलत बात उस ताकत से कह
सकता है जिस ताकत से आप दुनिया की सबसे बड़ी सच्चाई बयान कर सकें. उसने सारी जुबानों
को सिल दिया है. वह चौतरफा लड़ाई लड़ रहा है. लड़ाई की सारी कुटनीति बलाए-ताक
रखकर.
रुद्रप्रताप सिंह से अब तक भास्कर की व्यक्तिगत मुलाकात नहीं हुई थी. उसके रहते
महाविद्यालय में कोई आधा दर्जन प्राचार्य बदल चुके हैं. और हर प्राचार्य से उसकी
मुलाकात महीनों बाद ही होती रही है. वह कमेटियों का सदस्य बनाया नहीं जाता.
कॉलेज में कक्षाएंॅ लेने के अतिरिक्त यदि वह अन्य किसी कार्यक्रम में सम्मिलित भी
होता है तो अत्यन्त औपचारिक रुप में. सो प्राचार्य से मिलने के सुअवसर प्राप्त
कैसे हो ? और जब तक बुलाया न जाये अपने से वह जाता नहीं.
पर इस बार 'बाबा' से वह खुद मिलना चाहता था. दो -तीन महीनों में नये प्राचार्य
का असली नाम जैसे गुम हो गया है. अब वह सबका 'बाबा' है. मोहब्बत में भी और
हिकारत से थूककर भी सब उसे बाबा ही कहते हैं. दो चपरासी उकड़ूं बैठे गदेली पर
तमाखू मलकर फाँकते हुए इस अजीबोगरीब आदमी के कारनामों के बारे में फुसफुसाते
हैं. लोग पेशाबघर तक में बाबा के पागलपन के किस्सों का रस लेते हैं. प्रोफेसरों
के स्टाफ रुम और बाबुओं के दफ्तर की हर साँस तो बाबा के नाम के साथ बाहर आती और
भीतर जाती है.
इस चमत्कारी आदमी के लिए बड़ा आकर्षक है भास्कर के मन में. उसने कई बार सोचा
मिलने के लिए. कोई कारण भी तो हो. आज पहली बार उसे अपने उन साथी प्राध्यापकों
की कला पर बड़ा गुमान हुआ जो रोज ही प्रिंसिपल के चेम्बर में घंटों बैठे रहने का
जुगाड़ जमा लेते हैं. इस मामले में अपने लीचड़ पन पर उसकी आत्मा धिक्कार उठी.
उसे समझ ही नहीं आता बगैर मतलब वह जाये तो कहेगा क्या करेगा क्या !
