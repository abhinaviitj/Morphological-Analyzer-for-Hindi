<शोचिअल् श्चिएन्चे><ळिन्गुइस्टिच्स्><शिटरम् झ्ह श्ह्यम्><भ्हस विग्यन् टह्ट ःइन्डि><१९८५><भिहर् ःइन्डि घ्रन्ट्ह आचडेम्य्><फट्न><९८ टो १०५><२०६८><शिटरम् - भ्हस विग्यन्><ढ्हनन्जय् खुमर्>

भाषाविज्ञान के अध्ययन की पद्धतियाँ अथवा प्रकार
(भाषाविज्ञान के विभिन्न रूप)
भाषा का विश्लेषण जितनी दृष्टियों से किया जाएगा, भाषाविज्ञान के अध्ययन की उतनी
ही पद्धतियाँ विकसित होंगी. फिर, पद्धतियों के अनुसार ही भाषाविज्ञान के अनेक
प्रकार अथवा उसके विभिन्न रूप भी हो जाएँगे.
सामान्यतया भाषा का अध्ययन निम्नांकित दृष्टियों से किया जाता है :
१.वर्णनात्मक दृष्टि अथवा समकालिक दृष्टि
२.ऐतिहासिक दृष्टि
३.तुलनात्मक दृष्टि
४.संरचनात्मक दृष्टि अथवा गठनात्मक दृष्टि
५.प्रयोगात्मक दृष्टि
अस्तु, भाषाविज्ञान के अध्ययन की पद्धतियों एवं भाषाविज्ञान के रूपों (प्रकार)
को इस प्रकार प्रस्तुत किया जाता है :
 पद्धतियाँ प्रकार या रूप
१. वर्णात्मक(समकालिक) वर्णात्मक भाषावीज्ञान
 (समकालिक भाषाविज्ञान)
२. ऐतिहासिक ऐतिहासिक भाषाविज्ञान
३. तुलनात्मक तुलनात्मक भाषाविज्ञान
४. संरचनात्मक(गठनात्मक) संरचनात्मक(गठनात्मक)भाषाविज्ञान
५. प्रायोगिक प्रायोगिक भाषाविज्ञान
इनमें से प्रायोगिक रूप की पद्धति न मानकर पद्धतियों का विनियोग कहना ही अधिक
समीचीन प्रतीत होता है.
१. वर्णात्मक पद्धति:
वर्णात्मक पद्धति द्वारा एक ही काल की किसी एक भाषा के स्वरूप का विश्लेषण किया
जाता है. इसके लिए इसमें उन सिद्धांतों पर प्रकाश डाला जाता, जिनके आधार पर
भाषा-विशेष की रचनागत विशेषताओँ को स्पष्ट किया जा सके.
ध्यातव्य है कि इस पद्धति में एक साथ विभिन्न कालों को भाषा का समावेश नहीं किया
जा सकता, क्योंकि हर काल की भाषा के विश्लेषण के लिए पृथक्-पृथक् सिद्धांतों का
प्रयोजन पड़ेगा.
पाणिनि न केवल भारत के, अपितु संसार के सबसे बड़े भाषाविज्ञानी हैं, जिन्होंने
वर्णनात्मक रूप में भाषा का विशद एवं व्यापक अध्ययन किया . कात्यायन एवं पतञ्जलि
भी इसी कोटि में आते हैं. ग्रीक विद्वानों में थ्रैक्स, डिस्कोलस तथा इरोडियन
ने भी इस क्षेत्र में उल्लेख्य कार्य किया था.
पाणिनि से पूर्ण प्रभावित होकर ब्लूमफील्ड (अमरीका) ने सन् १९३२ ई. में लैंग्वेज
नामक अपना ग्रन्थ प्रकाशित करवाकर वर्णनात्मक भाषाविज्ञान के विकास का मार्ग
प्रशस्त किया. इधर पश्चिमी देशों - विशेषकर अमरीका में वर्णनात्मक भाषाविज्ञान
का आशातीत विकास हुआ है.
२. ऐतिहासिक पद्धति:
किसी भाषा मे विभिन्न कालों में परिवर्तनों पर विचार करना एवं उन परिवर्तनों के
सम्बन्ध में सिद्धांतो का निर्माण ही ऐतिहासिक भाषाविज्ञान का उद्देश्य होता है.
वर्णनात्मक पद्धति का मूल अन्तर यह है कि वर्णनात्मक पद्धति जहाँ एककालिक
है,वहाँ ऐतिहासिक पद्धति द्विकालिक.
संकृत भाषा की प्राचीनता ने ऐतिहासिक पद्धति की ओर भाषाविज्ञानियों का ध्या
आकृष्ट किया. 'फिलॉलोजी'का मुख्य प्रतिपाद्य प्राचीन ग्रन्थों की भाषाओं का
तुलनातमक अध्ययन ही था. मुख्यतः संस्कृत, जर्मन, ग्रीक, लॉतिन जैसी भाषाओं पर
ही विद्वानों का ध्यान केन्द्रित रहा. फ्रेडरिक औगुस्ट वुल्फ ने सन् १७७७ ई. में
ही ऐतिहासिक पद्धति की ओर विद्वानों का ध्यान आकृष्ट किया था.
वस्तुतः, किसी भी भाषा के विकासात्मक रूप को समझने के लिए ऐतिहासिक पद्धति क
सहारा लेंना ही पड़ेगा. पुरानी हिन्दी अथवा मध्यकालीन हिन्दी और आधुनिक हिन्दी
में क्या परिवर्तन हुआ है, इसे ऐतिहासिक पद्धति द्वारा ही स्पष्ट किया जा सकता
है.
३. तुलनात्मक पद्धति :
तुलनात्मक पद्धति द्वारा दो या दो से अधिक भाषाओं की तुलना की जाती है. इसे
मिश्रित पद्धति भी कह सकते हैं, क्योंकि विवरणात्मक पद्धति तथा ऐतिहासिक पद्धति
दोनों का आधार लिया जाता है. विवरण के लिए किसी एक काल को निश्चित करना होता
है, और तुलना के लिए कम-से-कम दो भाषाओं की अपेक्षा होती है. इस प्रकार,
तुलनात्मक पद्धति को वर्णनात्मक पद्धति और ऐति-~हासिक पद्धति का योग कहा जा सकता
है.
तुलनात्मक पद्धति किन्हीं दो भाषाओं पर लागू हो सकती है. जैसे, भारतीय भाषाओं -
भोजपुरी आदि में भी परस्पर तुलना की जाती है या फिर हिन्दी-अंगरेजी,
हिन्दी-रूसी, हिन्दी-फारसी का भी तुलनात्मक अध्ययन किया जाता है. अर्थात् इसमें
क्षेत्रगत सीमा नहीं है.
विलियम जोन्स(१७४६-१७९४तक), फ्रांस बॉप्प (१७९१-१८६७),मैक्समूलर(१८२३-१९००),
कर्टिअस (१८२०-१८८५),औगुस्ट श्लाइखर(१८२३-१८६८) प्रभृति विद्वानों ने तुलनात्मक
भाषाविज्ञान के विकास में महत्त्वपूर्ण योगदान किया है. पर, अबतक तुलनात्मक
भाषाविज्ञान में उन सिद्धांतों की बड़ी कमी है, जिनके आधार पर दो भिन्न भाषाओं का
वर्गीकरण वैज्ञानिक नहीं बन सका.
४. संरचनात्मक (गठनात्मक) पद्धति :
संरचनात्मक पद्धति वर्णनात्मक पद्धति की अगली कड़ी है. अमरीका में इस पद्धति का
विशेष प्रचार हो रहा है. इसमें यांत्रिक उपकरणों को अधिक महत्त्व दिया जा रहा
है, जिससे अनुवाद करने में विशेष सुविधा होगी. जैलिग हैरिस ने 'मेथेड्स इन
स्ट्रक्चरल लिंग्युस्टिक्स ' नामक पुस्तक लिखकर इस पद्धति को विकसित किया.
भाषा विज्ञान का क्रमिक विकास
(भाषा के अध्ययन का संक्षिप्त इतिहास)
संसार के प्रायः सभी देशों में भाषा-चिन्तन होता रहा है. भारत के अति-~रिक्त
चीन, यूनान, रोंम,फ्रांस, इंग्लैंड, अमरीका, रूस, चेकोस्लाविया, डेनमार्क आदि
देशों में भाषाध्ययन के प्रति अत्यधिक सचेष्टता बरती गई है. अध्ययन की सुविधा की
दृष्टि से भाषाध्ययन के इतिहास को मुख्यतः दो वर्गों में विभक्त किया जा सकता
है :
(१) पौरस्त्य
(२) पाश्चात्य.
१. पौरस्त्य अथवा भारतीय भाषा-चिन्तन :
भारत में भाषाध्ययन की सुदीर्घ परम्परा रही है. यहाँ भाषा के सभी
अंगों एवं तत्त्वो पर सूक्ष्मातिसूक्ष्म रूप से विचार किया गया है. संक्षेप में
भारतीय भाषाशास्त्रीय चिन्तन को निम्नांकित रूपों में प्रस्तुत किया जा सकता है:
(अ) प्राचीन भाषा-चिन्तन
(आ) आधुनिक भाषाशास्त्रीय अध्ययन
(अ) प्राचीन भाषा-चिन्तन : भारत के प्राचीन भाषा-चिन्तन पर निम्न-~लिखित रूपों
में विचार करना अधिक युक्तिसंगत प्रतीत होता है :
(क) पाणिनिपूर्व भाषा-चिन्तन
(ख) पाणिनि और पाणिनिकालीन भाषाशास्त्रीय चिन्तन
(ग) पाणिनि-पश्चात् भाषाध्ययन.
(क) पाणिनिपूर्व भाषाचिन्तन
प्राचीनतम ग्रन्थ ऋग्वेद में अनेक बार 'वाक्' के महत्त्व पर प्रकाश डाला गया है.
भाषाशास्त्र में वाक्(स्पीच)-विवेचन एक अत्यंत जटिल विषय है. 'वाक्'वह मूल शक्ति
है, जिसे हम सामाजिक सन्दर्भो के माध्यम से भाषा के रूप में ग्रहण करते हैं. वेद
में इसी वाक्-शक्ति की अधिष्ठात्री देवी के रूप में सरस्वती का आह्वान किया गया
है, जिसमें इस बात की कामना की गई है कि वे वाक्-शक्ति का पान कराकर विश्व को
पुष्ट करें. अर्थात् मनुष्यों को सम्यरूपेण वाणी-प्रयोग के योग्य बनाए.
'उच्चारण भाषा का प्राणतत्त्व होता है', इसे सभी भाषाविज्ञानी स्वीकार करते हैं.
वेद में शुद्ध उच्चारण को अत्यन्त महत्त्वपूर्ण माना गया है. चूँकि वेद
'अपौरुषेय' है, इसलिए उसका समय निश्चित नहीं है.
वेदो के बाद ब्राह्मणग्रन्थों का समय आता है. ऐतरेय ब्राह्मण में भाषा-~विज्ञान
के दो मुख्य विषयों - भाषा-वर्गीकरण एवं शब्द-अर्थ का विवेचन किया गया है.
वेद-पाठ थोड़ा कठिन है. उसके अध्ययन को सरल बनाने के लिए पदपाठ की रचनाकर
'वेद-वाक्य'को पदों में विभक्त किया गया और इस क्रम में सन्धि,समास,स्वराघात जैसे
विषयों का विश्लेषण भी हुआ. यह निश्चय ही भाषा का वैज्ञानिक अध्ययन था.
 ''पदपाठ'के पश्चात् प्रातिशाख्यों एवं शिक्षाग्रन्थों का निर्माण कर ध्वनियों
का वर्गीकरण, उच्चारण, स्वराघात, मात्रा आदि अत्यन्त महत्त्वपूर्ण
भाषावैज्ञानिक विषयों पर विस्तारपूर्वक प्रकाश डाला गया. विभिन्न संहिताओं के
उच्चारण-भेदों को सुरक्षित रखने एवं ध्वनि की सूक्ष्मताओ का विवेचन करने में
क्रमशः प्रातिशाख्यों और शिक्षाग्रन्थों का अपना विशिष्ट स्थान है.
प्रातिशाख्यों में ऋप्रातिशाख्य (शौनक), शुक्लयजुः प्रातिशाख्य(कात्यायन),
मैत्रायणी प्रातिशाख्य आदि प्रमुख हैं और शिक्षाग्रन्थों (ध्वनिशास्त्रों) के
निर्माताओं मे याज्ञवल्क्य, व्यास, वसिष्ठ आदि विख्यात हैं. इसी क्रम में
उपनिषदों की चर्चा भी अपेक्षित  है - विशेषकर तैत्तिरीय उपनिषद् की. इसमें
अक्षर, अथवा वर्ण, स्वर, मात्रा, बल आदि भाषीय तत्त्वों पर भी चिन्तन किया गया
है.
वैदिक शब्दों का जो कोश तैयार किया गया, उसे 'निघंटु' की संज्ञा दी गई. इसका
निर्माण-काल ८०० ई.पू. के आसपास माना जाता है. 'निघंटु'में संगृहीत वैदिक शब्दों
का अर्थ-विवेचन किया गया 'निरुक्त'में. निरुक्तकार यास्क ने अर्थ के साथ-शाथ
शब्द-भेद, शब्द-अर्थ का सम्बन्ध जैसे विषयों पर भी विचार किया .
(ख) पाणिनि और पाणिनिकालीन भाषाशास्त्रीय चिन्तन
पाणिनि और उनकी अष्टाध्यायी :
संसार के भाषाविज्ञानियों में पाणिनि (४५०ई.पू) का स्थान सर्वोपरि है. न केवल
पौरस्त्य विद्वानों ने, अपितु पाश्चात्य विद्वानों ने भी पाणिनि की श्रेष्टता
मुक्तकण्ठ से स्वीकार कर ली है. ईसा के लगभग पांच सौ वर्ष पूर्व ऐसा विलक्ष्ण
भाषाविज्ञानी उत्पन्न हुआ था, यह प्रसंग विश्व को प्रेरित करने के साथ ही चकित
करने वाला भी रहा है.
पाणिनि का अप्रतिम भाषावैज्ञानिक ग्रन्थ, आठ अध्यायों में विभक्त रहने के कारण,
अष्टाध्यायी कहलाता है. आठों अध्यायों में चार-चार पाद हैं. सम्पूर्ण ग्रन्थ
सूत्र रूप में रचित है और कुल सूत्रों की संख्या लगभग चार सहस्र (३९९७) है.
प्रसिद्ध चौदह माहेश्वर सूत्र ही अष्टाध्यायी के मूलाधार माने गए हैं.
अष्टाध्यायी के आठ अध्यायों में संज्ञा (सुबन्त), क्रिया(तिं अत),समास,
कारक,सन्धि,कृत् और तद्धित प्रत्यय, स्वर-ध्वनि-विकार और पद का विवेचन किया गया
है. परिशिष्ट में गणपाठ एवं धातुपाठ देकर ग्रन्थ की उपादेयता और बढ़ा दी गई है.
'अष्टाध्यायी'की प्रमुख विशेषताएँ हैं :
(१) वाक्य को भाषा की मूल इकाई मानना.
(२) ध्वनि-उत्पादन-प्रक्रिया का वर्णन एवं ध्वनियों का वर्गीकरण .
(३) सुबन्त एवं ति अन्त के रूप में सरल और सटीक पद-विभाग.
(४) व्युत्पत्ति - प्रकृति और प्रत्यय के आधार पर शब्दों का विवेचन.
पाणिनि के अन्य ग्रन्थ हैं - उणादिसूत्र, लिंगानुशासन और पाणिनीय शिक्षा.
पाणिनिकालीन (कुछ विद्वानों के अनुसार उत्तरकालीन) में कात्यायन एवं पतंजलि
विशेष उल्लेखनीय हैं. कात्यायन ने कार्तिक में पाणिनि के सूत्रों का विश्लेषण तो
किया ही, अनेक दोषों की ओर भी संकेत किया. भाषावैज्ञानिक दृष्टि से उन संकेतों
का भी बड़ा महत्त्व है, क्योंकि समय-परिवर्त्तन तथा भाषा-विकास के साथ
भाषा-सम्बन्धी नियमों में भी परिवर्त्तन की अपेक्षा हुआ करती है.
पतञ्जलि और उनका महाभाष्य :
अबतक सम्पूर्ण संसार में महाभाष्यकार के रूप में प्रतिष्ठित होने का श्रेय केवल
पतञ्जलि को है.
पतञ्जलि (१५०ई.पू.) कात्यायन के समकालीन थे अथवा नहीं, यह अभी भी विवाद का विषय
बना हुआ है. परन्तु, इतना निश्चित है कि महाभाष्य लिखने के मूल में कात्यनीय
वार्तिको की प्रेरणा काम करती रही है. कारण यह कि महाभाष्य का अधिकांश भाग
कात्यायन द्वारा उठायी गई शंकाओं के समाधान से सम्बद्ध हैं. पतञ्जलि का मुख्य
उद्देश्य उन पाणिनीय सूत्रों को दोषमुक्त सिद्ध करने का रहा है,जो कात्यायन की
दृष्टि में या तो दोषमुक्त थे अथवा बहुत उपादेय नहीं थे. इसके अतिरिक्त, उन्होने
अष्टाध्यायी के कठिन सूत्रों का भाष्य भी प्रस्तुत किया है, जो अत्यन्त स्पष्ट
और विस्तृत है. महाभाष्य में कुल १६८९ सूत्रों की व्याख्या की गई है.
यद्यपि महाभाष्य का आधार अष्टाध्यायी ही रही है, तथापि इसमें पतञ्जलि ने जनभाषा
का जैसा विस्तृत विवेचन किया है, वैसा अन्यत्र दुर्लभ है. उनका भाषाविषयक अध्ययन
तो गहन एवं व्यापक था ही, भाषा-विश्लेषण की क्षमता भी उनमें विलक्षण थी.
संस्कृत,प्राकृत और अपभ्रंश इन तीनों प्रकार की भाषाओं को ध्यान में रखते हुए
उन्होंने भाषा को एक व्यवस्थित स्वरूप प्रदान किया . भाषा-चिन्तन के क्षेत्र
में उनका यह विशिष्ट अवदान माना जाता है.
पाणिनि, कात्यायन एवं पतञ्जलि को मुनित्रय के रूप में सादर स्मरण किया जाता है.
इन तीनों महान् भाषाचिन्तको को कभी भी भुलाया नहीं जा सकता. ये तीनों
भाषाशास्त्री विश्व-विश्रुत हो चुके हैं और जबतक भाषा-विश्लेषण होता रहेगा, उनका
उल्लेख अपेक्षित समझा जाएगा
(ग) पाणिनि-पश्चात् का भाषाध्ययन
अष्टाध्यायी की टीका एवं उसकी मौलिक व्याख्या की दृष्टि से क्रमशः काशिका एवं
कौमुदी ग्रन्थों का विशिष्ट महत्त्व है. कौमुदी ग्रन्थों में सिद्धांत कौमुदी
(भट्टोजि दिक्षित) एवं लघुकौमुदी प्रसिद्ध हैं.
मण्टनमिश्र प्रसिद्ध भाषाचिन्तक थे. इन्होंने 'स्फोटसिद्धि'नामक ग्रन्थ की रचना
की. आप आदि जगद्गुरु शंकराचार्य के समकालीन थे. पर, कुछ लोग शंकराचार्य का समय
७८२-८२० ई. मानते हैं. ऐसा मानना उचित नहीं प्रतीत होता. मण्डन मिश्र ओर
शंकराचार्य इससे पहले हुए थे.
भाषाविज्ञान को भृर्तहरि की देन : वाक्यपदीय का महत्त्व
पाणिनि-पतञ्जलि-पश्चात् के भाषाशास्त्रियो में वाक्यपदीयकार भृर्तहरि (सातवी
शताब्दी) का स्थान अत्युच्च है. न केवल प्राचीन भाषाशास्त्र की दृष्टि से
भृर्तहरि महान् है, अपितु आधुनिक भाषाविज्ञानी भी उनके चिन्तन से अत्यधिक
प्रभावित हैं.
तीन काण्डो - ब्रह्मकाण्ड,वाक्यकाण्ड और पदकाण्ड में विभक्त वाक्यपदीय
भाषाविज्ञान का एक उत्कृष्ट ग्रन्थ है. अत्यन्त संक्षेप में इस ग्रंथ की विशेषताओ
पर निम्नांकित रूपों में प्रकाश डाला जा सकता है :
(१) भाषा की इकाई वाक्य ही होता है, चाहे उसका अस्तित्व एक वर्ण के रूप में
क्यों न हो.
(२) वाशक्ति विश्व-व्यवहार का सर्वप्रमुख आधार है.
(३) वाक्-प्रयोग एक मनोवैज्ञानिक क्रिया होता है, जिसमें वक्ता और श्रोता
दोनों का होना आवश्यक है. ज्ञातव्य है कि गार्डीनर, जेस्पर्सन एवं चॉम्सकी
प्रभृति अधिक चर्चित आधुनिक भाषाविज्ञानी भी इसका पूर्ण समर्थन करते हैं.
(४) हर वर्ण में उस के अतिरिक्त भी किञ्चित वर्णांश सम्मिलित रहता है. अमरीकी
भाषाविज्ञान ने भी प्रयोग द्वारा इसे सिद्ध करने का सफल प्रयास किया है. भौतिक
विज्ञान भी यही बतलाता है.
(५) ध्वनि उत्पादन, उच्चारण, ध्वनि-ग्रहण, स्फोट आदि का विस्तृत विवेचन भर्तृहरि
ने किया है. भाषाविज्ञान के ये प्रमुख विषय हैं.
(६) भर्तृहरि अर्थग्रहण में लोक प्रसिद्ध को ही महत्त्व देते हैं. पतञ्जलि के
बाद इन्होंने ही इस पर विशद रूप से विचार किया है.
(७) भर्तृहरि ने शिष्ट भाषा के साथ-साथ लोक भाषा के अध्ययन पर भी बहुत बल दिया
है. यही प्रवृति आज सम्पूर्ण विश्व मे दिखाई पड़ती है.
इस प्रकार, भर्तृहरि के भाषा सिद्धांत अत्यन्त व्यापक अथच पूर्ण वैज्ञा-~निक
हैं.
कौण्ड भट्ट एवं नागेश भट्ट :
भर्तृहरि के बाद के भाषाचिन्तकों में कौणडभट्ट (१५००ई.) और नागेश भट्ट(१६७०ई.)
प्रमुख हैं. नागेश ने अपने 'शब्देन्दुशेखर''परिभाषेन्दुशेखर''स्फोटवाद'एवं
'वैयाकरण सिद्धांत-मंजूषा'ग्रन्थों का बड़ा ही सूक्ष्म विवेचन किया है.
