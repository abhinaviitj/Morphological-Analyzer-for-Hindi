<ळिटेरटुरे><श्होर्ट् श्टोर्य्><शहय् षग्हुविर्><छ्हलिस् खे भड् फ्रेम्><१९८२><षड्हक्रिस्न (आड्मि भन षहे ःअइन्><णेत् ढेल्हि><८९-९४><१९४०><शहय् ष्., छ्हलिस् ख भड् फ्रेम्, श्श्>

श्यामलाल एक क्षण ठिठके, फिर नाले में उतर पड़े. नाले में कीचड़ नहीं
था; उसमें सूखी पत्तियाँ, अद्धे, गुम्मे, चीथड़े और एक ख़ास तरह की धूल
थी जो मोहल्ले के लोगों ने अपने-अपने घरों से बुहार कर सरकारी नाली में
धकेल दी थी. पाँयचे चढ़ाकर, दामन समेटकर वह उठकुरवाँ बैठ गये और पुलिया
के नीचे झाँकने के लिए अपना सिर नाले की उसी अज्ञात गंदगी के इतने क़रीब
ले आये कि विनम्रता का एक बिल्कुल नया अनुभव उन्हें हुआ. पुलिया का मोखा
जितना चौड़ा नगरपालिका ने बनवाया था उतना नहीं रह गया था--कचरे ने
स्वाभाविक रूप से उसमें घर कर लिया था और सिर्फ़ एक छोटा-सा छेद रह गया
था जिसके भीतर श्यामलालजी को अँधेरा ही दिखायी दिया, क्योंकि पुलिया का
दुसरा छोर तो कचरे से बिलकुल ही ताया हुआ था.
वह अपनी बिल्ली को खोज रहे थे. इतवार का दिन था. ज़रा देर में पटरी पर
चार-छह लड़के जमा हो गये. श्यामलाल के दो लड़के जो अपने बाप को देखते
खड़े थे, इसी भीड़ में मिल गये थे. एक-एक कर कई चकित संभ्रांत अधेड़ लोग
तरकारी का झोला लिए चकित से उन के पास से गुजर गये: एक नौजवान, जिसका
स्वास्थ्य आतंककारी और चेहरा विज्ञापनों जैसा था, अधिकारपूर्वक पास आ कर
खड़ा हो गया. श्यामलाल को रंगे हाथों पकड़ने की नीयत जैसा कुछ दिखाकर
उसने पूछा, "क्या है ?"
श्यामलाल जी ने कहा, "बिल्ली है."
"आपकी बिल्ली है ?" नौजवान ने पूछा. उत्तरप्रदेश के निवासी श्यामलाल को
पंजाबी लहजे में सवाल सुनकर लगा कि `आपकी' पर इतना ज़ोर दिया गया है जैसे
बिल्ली का किसी-न-किसी का होना तय हो और सवाल इतना ही रह गया हो कि वाकई
आपकी है या किसी और की? सच पूछिये तो सवाल का इतना बारीक अर्थ न था.
पंजाब में पूछा ही ऐसे जाता है और उस से भ्रम भी ऐसा ही होता है. जैसे
पूछा जाये कि "सात बजे हैं ?" तो सुनाई पड़ेगा कि क्या करत हो. अभी सात
कहाँ से बज गये?
श्यामलाल ने कहा, "जी हाँ, मेरी बिल्ली है."
"पुलिया के नीचे चली गयी है ?"
श्यामल्ल ने कोई जवाब नहीं दिया. वह पंजाब के धाकड़पन से ही नहीं,
विज्ञापनी चेहरे वाली कुल नयी पीढ़ी के ठसपने से भी एक साथ जूझने की
हिम्मत न कर सके. उन्होंने और भी झुककर मानो नाक रगड़ते हुए कोशिश की कि
पुलिया के भीतर अँधेरे में बिल्ली की चमकती आँखें दिख जायें और आवाज़ दी,
"मुनमुन, मुनमुन !"
नौजवान ने सोचा होगा, मुझे यक़ीन दिलाने के लिये बिल्ली का नाम लेकर
पुकार रहै हैं. परंतु यह सोचना भी एक निर्दय व्यंग्य होता. मुनमुन
श्यामलाल से ऐसे डरती थी जैसे कुत्ते से भी न डरती होगी. वह उन्हें देखते
ही भागती . मगर इस वक्त श्यामलाल ने न जानें क्यों मान लिया था कि यह
रिश्ता टूट गया है. वह एक संकट में थे और उन्हें विश्वास था कि बिल्ली भी
एक संकट में है.
नौजवान ने एक दोस्त और बुला लिया था. अब की उसने पूछा, "यह बाहर क्यों
नहीं निकल रही है ?"
श्यामलाल को अचानक दो चमकती रही बिंदियाँ दिखायी दे गयीं. मुनमुन की
आँखों के अलावा वे और क्या हो सकती थीं ? मुनमुन ऐसे देखती थी जैसे कोई
बहुत गभींर व्यक्ति हो जब कि थी वह अपनी उम्र के हिसाब से भी अधिक गावदू.
वही उजबकत आँखें थीं. ज़रा देर में उस को सफ़ेद थूथन भी नज़र आने लगा. पर
उस चेहरे पर इस वक्त वह भय न था जिसे देखने के श्यामलाल आदी थे. उस पर
भरोसा था कि मैं जब तक यहाँ से न निकलूँ सुरक्षित हूँ. जानवर इस से आगे
सोच नहीं पा रहा था--कि जब कभी निकलेगी तो क्या होगा !
एकाएक श्यामलाल को इतना गुस्सा आया कि उन्होंने जवाब दिया, "जब बाहर
निकलेगी तो पूछ कर आप को बताऊँगा." यह कहते ही उन्हें चेत हुआ कि
उन्होंने अपने-आप को उस लड़के के बराबर गिरा लिया है. इस बेवकूफ़ अमीर का
तिरस्कार करने के लिए मुझे यह भी मंज़ूर है, उन्होंने सोचा. लड़के का
दोस्त मामूली हैसियात का आदमी था. खुशामदाना तौर पर अपने दोस्त की आड़
करते हुए उसने पूछा, "बताती है ?"
श्यामलाल इतने उम्दा आदमी थे उन्हें तुर्की-बतुर्की नागवार न गुज़री. मगर
वह इतने उथले न थे कि हर एक ऐसे मज़ाक को पसंद करें जिसमें कोई हमदर्दी न
हो. ज़्यादातर मज़ाक आजकल इसी क़िस्म के होते हैं, उन्होंने अपने मन में
कहा, और यह भी मेरे जैसे आदमियों के लिए आसान नहीं रह गया है कि मैं हँस
सकूँ.
यह ख्याल आते ही वह चौकन्ने हो गये. वह अपने पर तरस खा रहे थे--जो कि
उन्होंने जवानी से लेकर अब तक सचेत रहकर अपने को नहीं करने दिया था. कुछ
दिनों से वह देखते आ रहे थे कि वह बदल रहें हैं चालीस पार करते करते आदमी
का ग़ैर मामूलीपन ख़त्म होने लगता है, यह उन्होंने सुन रखा था. वह अपने
अंदर ऐसा न होने देंगे. यह उनका दृढ़ निश्चय था. मगर कुछ ऐसा तो हो ही
रहा था. जैसे उन्हें जानवर से प्यार हो चला था जो इस उम्र में बहुतों को
अकसर होता है. वह जानते थे कि यह उन के और उनकी पत्नी के जिंदगी से थक
चले होने का एक नतीजा है. मगर वह यह सोच कर खुश होते थे कि उनके बच्चे जो
कि वास्तव में जानवर को पालने के लिए घर लाये थे, औरों से अच्छे इंसान
बनेगे. सिर्फ उस वक्त जब उन्हें ख़बरों से राजनीति की निर्दयता का क्षणिक
अनुभव होता वह यह सोचकर सहम जाते कि उन के बच्चे अपने प्यार-भरे दिल से,
जो उन्हें जानवर की बदौलत मिलेगा, कैसे आने वाले हाकिमों का सामना करेंगे
? स्वार्थ के कारण जवानी के प्रेम-व्यापारों में उन्होनें गच्चा खाया था.
वही स्वार्थ वह अब अपने जानवर पर थोप रहे हों तो क्या अजब है ! पर उनके
मन को तो इस का पता भी न था--और जानवर को पता चला भी हो तो वह कर ही क्या
सकता था. हाँ, बिल्ली की बात थोड़ी-सी और थी. वह आदमी को उतने ही पास आने
देती है जितनी उसे जरूरत हो और कुत्ते की तरह आदमी की खुदगरज़ी का शिकार
बनने के लिए अपने को समर्पित नहीं करती.
मुनमुन की मैँ ने जब छह महीने हुए तीन बच्चे दिये थे तो घर के मानवों को
एक नयी परिस्थिति का अनुभव हुआ था. टीना अपने बच्चों की सुरक्षा का अपना
जंगली तरीका अपनाना चाहती थी जिसे सात घर दिखाने का नाम मनुष्यों ने दिया
है, मगर वह भी इतनी आश्रिता हो चुकी थी कि उसके लिये सात घर का मदलब हो गया था
श्यामलाल के ही घर में सात जगह. और इस का मतलब था कि बच्चों को बिल्लौटे
से बचाने में हर आदमी को बिल्ली की मदद करनी थी . श्यामलाल के बच्चे और
उन की माँ बिल्ली को अलमारी में, बंद कमरे में, गोद में, बिस्तर में रखकर
अपनी समझ से बिल्ली के पक्ष में अपना काम करते रहे, मगर बिल्ली के तरीकों
और उन के तरीकों में लगातार एक मतभेद चलता रहा. जिसे वे सुरक्षित समझते,
टीना उसे सूँघकर नामंजूर कर देती और जिस जगह को वे बिलौट्टे के लिए सबसे
अधिक सुगम समझते टीना उसे पसंद करके, खँखोड़कर उस की शक्ल इस तरह बदलने
की ज़िद पकड़ लेती जिससे वह उसे काफ़ी प्राकृतिक मालूम हो सके. यह
क़िस्सा चलता रहा. गरमियों की रात में जब सारा घर बाहर सो रहा था, बिलौटे
ने रोशनदान से घुसकर एक बच्चे को खत्म कर दिया. टीना की हिंसक फुफकार से
जग कर जब सारा घर भीतर आया तो लाश ज़मीन पर पड़ी थी और कमरा टीना और
बिलौटे की पैशाब की बदबू से भरा हुआ था जो क्रोध के क्षणों में हो गयी
थी. कुछ दिन बाद एक और बच्चे को बिलौटे ने गुसलख़ाने की ठंड में आराम
करती माँ को लड़ने का मौक़ा दिये बिना बिलकुल उस के सामने ख़त्म कर दिया.
इस बार बच्चे को वे लोग उठा कर लाये तो उस में जान थी. श्यामलाल की बड़ी
लड़की उसे अस्पताल ले गयी. शरीर पर कहीं खून न था. मगर उसकी नट्टी बिलौटे
ने भीतर-ही-भीतर कुरमुरा दी थी. अस्पताल में उसने वह सब दूध और ब्रांडी
उगल दी जो घर पर बच्चों ने उसे बचाने की कोशिश में पिलायी थी और मर गया.
तब सारी गरमियाँ श्यामलाल मुनमुन को बंद टोकरी में सिरहाने रख कर सोये और
सारा घर टीना से एक नये क़िस्म का संवाद सीखने में लगा रहा, क्योंकि टीना
जब उस की अक़्ल में आता मुनमुन की टोकरी में घुस जाना चाहती और जब मन
होता उसमें से निकल आना चाहती--उस को चुपचाप बैठने का हुक़्म देना हेकार
था--रात में कई बार उसके लिए जागना हर एक को बिलौटे के खिलाफ़ कार्यवाई
की ख़ातिर इतना जरूरी मालूम होने लगा कि जैसे वे सब बिल्लियाँ हों.
श्यामलाल ने छेद में हाथ डालकर मुनमुन को पकड़ने का इराद किया. भीतर कोई
कनखजूरा या बिच्छू हो सकता था, उन्होंने डर और इंसानियत के विरोधी भावों
का यह अजब मिलाजुला अनुभव किया. फिर उन्होंने ऊपर देखा. वह ठसदिमाग़ आदमी
मय अपने खुशामदी साहब के जा चुका था--छोकरे भी. सिर्फ़ उनके अपने दो
लड़के थे. उनका तनाव जाता रहा. यदि उन पर कुछ बुरी गुज़रे तो वह तामाशा
तो न बनेंगे. उन्होंने निर्मल मन से हाथ भीतर कर दिया. भीतर की ठंडी नम
ज़मीन, जो छूने से ही साफ़ मालूम होती थी, उनकी हथेली से लगी. तत्त्काल
उस मिट्टी की खुशबू उन्हें आने लगी. "मुनमुन, मुनमुन" उन्होंने आवाज़ दी.
वह अब इस तरह बैठे थे कि भीतर झाँक नहीं सकते थे, मगर समझ सकते थे कि
मुनमुन उनके हाथ की पहुँच के काफी दूर है.
एकाएक उन्हें गोगी की महीन आवाज़ सुनायी दी. वह टीना के तीन नये बच्चों
में से एक और सबसे दलिद्दर थी. आवाज़ के सहारे उन के हाथ ने गोगी को दबोच
लिया और वह लटके हुए चारों पंजों को पैलाये और उनके नाखुन निकाले गरदन
से टँगी हुई बाहर आ गयी.
लड़कों ने चिंता से कुछ कहा, मगर वह आवाज़ उस सड़क के यातायात की तरह
स्वाभाविक थी जो कि श्यामलाल से कुछ दुर थी और ज्यादा चल नहीं रही थी. वह
मुड़े और उन्होंने लड़कों से एक वाक्य कहा जो कि न उपदेश था न आदेश, वह
बराबर के लोगों से बोला गतया एक वाक्य था: "मुश्तू और टीमा और टीना भी इस
सुरंग में होंगे" जो कि लड़के उनसे पहले ही समझ चुके थे.
मुनमुन के होने के पाँच महीने बाद टीना ने तीन बच्चे और पैदा किये थे. इस
बार ये तीनों आज़ादी से पले और बढ़े. बिलौटा कहीं दिखायी न देता था. एक
मत यह था कि वह पालतू था और अपने मालिक के मद्रास दबादले के साथ वहीं चला
गया है. टीना बच्चों को बहुत थोड़ी देर के लिए अकेला छोड़ती, जबकि
उन्हें इतनी पहरेदारी की जरूरत न रह गयी थी. वह सोती भी बहुत, और अपनी
पहलौठी की मुनमुन को जो कि क़द में लग-~भग उसके जितनी हो चली थी, अपना
दूध बाकी तीनों के साथ पीने देती. मनमुन टीना की ग़ैरहाज़िरी में चुपचाप
आकर बच्चों को इस तरह सूँघती जैसे वे कोई नयी और विचित्र चीज़े हों. एक
दिन उसने उन्हें चाटना भी शुरू कर दिया और जब वह कूदने फाँदने वाले हुए
तो उन्हें अपनी दुम भी खेलने को देने लगी. ये तीनों माँ की तरह काले और
सफ़ेद थे, मुनमुन की तरह भूरेमायल नहीं. वे इतने सुंदर और मुलायम भी नहीं
थे. मुनमुन दिन-ब-दिन खिलौने की तरह खूबसूरत और साथ ही जाहिल बनती जा रही
थी. उसने एक मरतबा एक ही दिन में तीन बार घर के तीन कोनों में गंदगी करके
रख दी.
