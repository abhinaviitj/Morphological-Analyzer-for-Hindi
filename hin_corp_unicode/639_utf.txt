<ळिटेरटुरे><णोवेल्><भड्ट्ह्तल् पिटम्बर् डुट्ट्><षज अर्ट्ह्रु><१९८४><षजेस्ह् फ्रकस्हन्><ढेल्हि><७४-८०><१९००><भड्ट्ह्तल् फ्.षज आर्ट्ह्रु णो>

+ पवित्र प्याले की खोज में राजा आर्थर के कई भट काम आ गये थे. इस कारण गोलमेज पर
कई स्थान रिक्त थे. राजा उन स्थानों की पूर्ति के लिए बड़ा व्यग्र था. और
युवा-भट जो अब गोलमेज का भट बनना अपने जीवन का अन्तिम उद्देश्य बनाये हुए थे,
धड़ाधड़ राजा के दरबार में आने लगे.
एक दिन एक युवा भट राजा के दरबार में आया और उसने राजा से प्रार्थना की कि मुझे
गोलमेज का भट बना दो. राजा ने उसे गौर से देखा उसकी गठन दृढ़,वक्ष:स्थल विशाल और
ललाट उन्नत था. राजा ने देखा कि उसमें भटों के समस्त गुण विद्यमान हैं. इसलिए
राजा उससे प्रसन्न हो गया.
किन्तु वह एक कोट पहने था, जो उस पर बड़ा बदसूरत जंचता था. और आश्चर्यजनक बात यह
थी कि वह कोट था बड़े मूल्य का. सर 'के' ने कहा-"इस कोट पर तुमने दाम इतना खर्च
किया है; किन्तु फिर भी तुमने किसी गंवारू दर्जी के पास सिलने के लिए इसे देकर
कपड़े की मिट्टी पलीत कर दी है."
आगन्तुक ने कहा-"बात यह नहीं है."
राजा ने बड़ी उत्सुक्ता से पूछा, -" तो बात क्या है? तुम्हारे चेहरे से ही मालूम
होता है कि इस कोट में कुछ रहस्य छिपा है."
आगन्तुक भट ने कहा- "महाराज, यह कोट मेरे पिता का है. किसी कायर ने सोते में
उन्हें मार डाला. उस समय वे इस कोट को पहने थे. मैंने इस कोट को पहन कर
प्रतिज्ञा की कि तब तक हत्यारे को उस लोक का पथिक न बनाऊँ, तब तक इस कोट को ऐसे
ही पहने रहूँगा."
राजा ने कहा- "वीर भट, तुम्हारी बातों से मैं अत्यन्त प्रसन्न हूँ, इसलिए तुम
निश्चिन्त रहो. यथा समय तुम्हें गोलमेज के भट का पद प्रदान किया जायेगा.
पूछने पर उसने अपना नाम 'ब्रूनौलेनायर' बतलाया.
किन्तु सर 'के' ने कहा- तुम्हारा उचित नाम तो 'बदसूरत' कोट वाला होना चाहिए.
दूसरे दिन राजा शिकार खेलने के लिए चल दिया. और भी कई भट उसके साथ गये. दरबार
में कुछ ही भट रहे. 'ब्रूर्नोले-~नायर' भी उन्हीं में से था.
राजा अभी लौटा नहीं था कि एक भयंकर घटना हो गई. राजा के अजायबघर से एक सिंह भाग
निकला और रानी गुनीवर पर झपटा. सब भट जहाँ-तहांॅ रह गये. किसी को रानी की रक्षा
करने का साहस न हुआ. इतने ही में ब्रूनौलेनायर की दृष्टि उस सिंह पर पड़ी. वह
अपनी तलवार निकालकर उस पर टूट पड़ा और दम भर में उसे उसने मार डाला.
राजा ने जब आखेट से लौट कर यह बात सुनी तो वह उस पर बहुत प्रसन्न हुआ, और उसने
अविलम्ब उसे गोलमेज के भट की पदवी प्रदान की.
उसी दिन राजा के दरबार में एक रमणीं आयी. उसके हाथ में एक काली ढ़ाल थी. उसने
राजा से अपने आने का कारण यों कहा,- "राजन्, यह ढ़ाल एक वीर और पवित्र भट की है,
जो अपनी प्रतिज्ञा की पूर्ति करने में काल का ग्रास हुआ. अब मैं एक ऐसे भट की
ढूँढ़ में हूँ, जो इस ढ़ाल के योग्य हो; किन्तु इसके धारण करने वाले के लिए अनन्त
संकट प्रस्तुत है."
राजा ने अपने भटों से पूछा -"तुम लोगों में से कोई इस ढाल को धारण करना चाहता
है!"
जब किसी ने हाँ, नहीं कहा तो 'ब्रूनौलेनायर' ने आगे बढ़कर ढ़ाल को धारण कर
साहिसक कामों को ढूँढ़ने के लिए जाने की इच्छा प्रकट की.
रमणी ने उसे बतलाया कि, "यह काम बड़े जोखम का है. अभी तुम युवा हो. जीवन की भी
कुछ चिन्ता करो. जवानी के कुछ दिन जब देख लो तो इस प्रकार के निराशापूर्ण कामों
में हाथ डालना."
परन्तु उसने कहा- "यह ढाल चाहे मुझे जीवन में धकेले या मृत्यु में, प्रकाश में
या अंधकार में, आशा में या निराशा में, मुझे सब स्वीकार है. जहाँ मुझे इसके कारण
जाना पड़ेगा, जाऊँगा."
वह शष्त्र वर्मादिक से सज्जित होकर घोड़े पर सवार होकर उस रमणी के साथ चला. कुछ
दूर चल कर रमणी ने पूछा-
"तुम्हारा नाम क्या है?"
उसने उत्तर दिया-"बदसूरत कोटवाला भट."
रमणी ने कहा-"ठीक, जैसा तुम्हारा नाम है वैसी ही वीरता भी होगी."
इतने में सर 'डैगोनेट' पीछे से घोडा दौड़ता हुआ आया और उसने बदसूरत कोट वाले भट
को युद्ध के लिए ललकारा.
बदसूरत कोट वाले भट ने कहा-"अरे राजा के विदूषक तू मुझसे क्या लड़ेगा ?"
सर डैगोनेट उसके सामने तनिक भी टिक न सका.
रमणी ने कहा-"तुम क्या वीर हो जी कि राजा ने अपने विदूषक को तुमसे लड़ने के लिए
भेजा ? राजा जानता है कि तुम्हारी योग्यता ही इतनी है."
अब सुन्दरी धीरे-धीरे क्रूरता की मूर्ति बनने लगी. वह अपने मुँह से आग जैसे शब्द
उगलने लगी.
चलते-चलते उनका फिर एक भट से साक्षात्कार हुआ. इसका नाम था सर 'ब्लियोवेरिस'.
बदसूरत कोट वाले भट से उसने युद्ध करने की इच्छा प्रकट की.
दोनों में युद्ध होने लगा. सर ब्लियोवेरिस सधा हुआ भट था कई भटों को परास्त कर
लिया था. और उसका नाम बहुत फैल चुका था उसने बदसूरत कोट वाले भट को सहज ही में
घोड़े से गिरा दिया. उसने सर ब्लियोबेरिस को पैदल युद्ध के लिए ललकारा. परन्तु
ब्लियोवेरिस उसका पराक्रम देख चुका था. अतएव उसने इस डर से कि कहीं इतनी
मुश्किलों से पैदा किया हुआ नाम इस नौसिखुए छोकड़े के हाथों न गँवाना पड़े, पैदल
लड़ना अस्वीकार कर दिया और घोड़े पर चाबुक मारकर भागता बना.
अब रमणी अपनी आँखों और मुँह दोनों से उस पर अग्नि वर्षा करने लगी. उसने
कहा-"निर्बल छोकड़े, जब तुममें इतनी-~सी भी वीरता नहीं है तो इतने भयंकर काम में
हाथ डालने का दुस्साहस तुमने क्यों किया. मैं तो नहीं समझती हूँ कि तुम से यह
काम हो सकेगा."
भट ने उत्तर दिया-"रमणी, इतनी क्रूर न होओ !सर ब्लियोवेरिस के सामने बड़े-बड़े
योद्धा नहीं टिक सकते; फिर भी मैं कहता हूँ कि यदि वह मेरे साथ पैदल लड़ता तो
परास्त होकर जाता."
भट को इस रमणी का साथ अत्यन्त कष्टप्रद जान पड़ता था; परन्तु क्या करता
प्रतिज्ञाबद्ध था.
फिर कई दिन बाद उन्हें सर 'पैलोमाइडस' मिला. सर पैलोमाइडस भी बड़ा बीर था. उसके
साथ भी बदसूरत कोट का संग्राम हुआ किन्तु अब की भी उसे पृथ्वी पर गिरना पड़ा. और
सर पैलोमाइडस ने उससे लड़ना स्वीकार न किया. युवा भट की मन-हीं-मन बड़ी दुर्गत
हुई.
रमणी ने कहा-"करनी तुम्हारी यह है और बातें बघारते हो तुम बड़ी-बड़ी! तुम्हें
लज्जा भी तो नहीं आती."
थोडी दूर चल कर उन्हें आर्थर की बहिन का लड़का मौड्रेंड मिल गया. मौड्रेंड आर्थर
के दरबार का एक बड़ा प्रसिद्ध भट्ट था रमणी ने मौड्रेंड के सामने भी अपने भट की
निन्दा आरम्भ की. पहले की अपेक्षा अब उसकी बातचीत में अधिक तीव्रता आ गयी थी. इन
कड़वी बातों की संगति मौड्रेंड को कुछ भी अच्छी न लगती थी और उसे उस स्त्री पर
आश्चर्य होता था.
चलते चलते कुछ एक दिनों में वे एक दुर्ग के निकट पहुँचे. अब यहाँ पर फिर बदसूरत
कोट बाले भट को लड़ना पड़ा. दो भट, जो शरीर से बड़े बलिष्ट प्रतीत होते थे, उसकी
ओर झट के साथ आये.
ज्यों ही युवा भट युद्ध लड़ने को प्रस्तुत हुआ रमणी ने कहा-"अरे क्यों मौत सिर
पर बुलाने जाता है, खिसक चल."
उसने उसकी वचन बाणवली की भी परवाह न की और उन दो आगन्तुक भटों में से एक से साथ
भिड़ गया. दूसरे ने सर मौड्रेंड के साथ युद्ध किया और उसे परास्त कर दिया.
किन्तु बदसूरत कोट वाला भट बड़ी बहादुरी से लड़ा. अपने प्रतिपक्षी को उसने घोडे
पर से नीचे गिरा दिया और उस पर झपटा जिसने सर मौड्रेंड को पृथ्वी पर गिराया था.
उसे उसने इतना क्षत-~विक्षत कर दिया कि उसमें जरा भी सामर्थ शेष न रही और वह
अचेत होकर भूमि पर गिर पड़ा.
अब तक पहला भट अपने घोड़े पर सवार हो चुका था, और युवा-भट की ओर बड़ी भयंकरता के
साथ झपटा आ रहा था. वाले भट बदसूरत कोट वाले भट ने उसका सामना किया. दोनों भट
बहुत समय तक भीषण संग्राम करते रहे; किन्तु अन्त में बद-~सूरत कोट वाले भट का
प्रतिपक्षी धराशायी होकर वीर गति को प्राप्त हुआ.
किन्तु इस समय तक दूसरे भट को चेत हो आया था और वह भागा हुआ अपने किले की ओर
गया. युवा-भट ने उसका पीछा कर उसे भी यमलोक भेज दिया.
परन्तु अभी उसे अत्यधिक प्रतिकूल परिस्थितियों का सामना करना था. क्योंकि जैसे
ही उसने इस दूसरे भट का पीछा करते हुए भीतर प्रवेश किया लगभग एक सौ भटों ने उसका
मार्ग रोक लिया. उसे घोड़े से उतरना पड़ा. एक ओर से दुर्ग की दीवार को उसने अपना
रक्षक बनाया और प्राणों को हथेली पर रखकर लड़ा.
इतने में एक स्त्री ने उसका घोड़ा भी बाँध दिया और उसके भाग निकलने के मार्ग में
एक और कठिनाई उपस्थित कर दी. फिर भी वह इन भटों पर ऐसा टूट पड़ा जैसे मृग-यूथ पर
सिंह टूटता है. उसके सामने कोई न टिक सका. इन सौ भटों के बीच से उसने अपने लिए
मार्ग चीर निकाला.
वह अपने घोड़े के पास पहुँचा, किन्तु चार भट वहां पर प्रहरी का काम कर रहे थे.
उनमें से दो को उसने वहीं पर मार गिराया और दो अपने प्राण लेकर भाग गये. अब उसने
घोड़े का बन्धन काटा और उस पर सवार होकर चल दिया.
रमणी को उसे जीवित आया हुआ देखकर बड़ा आश्चर्य हुआ. जब वह दुर्ग में ल़्अड़ रहा था
तो इस रमणी ने सर मौड्रेंड से कहा था कि उसका प्रेत बनकर यदि आवे तो आवे, किन्तु
इस देह मे प्राणों को धारण किये हुए तो वह अब आने से रहा." एतएव उसने सोचा कि
शायद किसी ने इस पर दया कर इसे बाहर निकाल दिया है और यह वहां लड़-व़्अड़ा कुछ
नहीं है.
रमणी ने अपने अर्दली को वहाँ भेज कर पुछवाया कि इस युवा भट ने वहाँ जाकर क्या
किया.
अर्दली जब लौटकर आया तो उसने बड़ी आश्चर्यजनक बातें कहीं. एक मनुष्य का एक सौ से
युद्ध और उस पर भी एक स्त्री ने उसके प्राण संकट में डाल दिये थे. और ऐसी
परिस्थितियों को पाँवों के तले रौंधकर वह बाहर आया. अर्दली ने कहा-"वहाँ के लोग
कहते हैं कि ऐसा वीर भट हमने आज तक देखा न सुना."
रमणी के मुँह से एक भी शब्द न निकला मानो उसे इस युवा भट की विजय अभीष्ट न थी, वह
इस प्रकार उदास हो गयी. युवा भट भी मौन साधे था.
सर मौड्रेड ने देखा कि अवसर अच्छा है और वह उस रमणी को समझाने लगा कि तुम्हें इस
भट के साथ जो वास्तव में एक अद्वितीय वीर है, इस प्रकार का कटु व्यवहार न करना
चाहिए. उसने बतलाया कि किस प्रकार एक सधा भट केवल चालाकी से एक नौसिखिये भट को
घोड़े से पृथ्वी पर पटक सकता है. उसने कहा-"किन्तु असल वीरता की परख होती है
पैदल पृथ्वी पर. और तुम देख चुकी हो कि सर बिलयोवेरिस और सर पैलोमाइ-~डस सरीखे
पुराने भटों को भी इस युवक के साथ पैदल लड़ने का साहस न हुआ. तुम्हें चाहिए कि
ऐसे वीर से अपने दुष्ट व्यवहार के लिए क्षमा माँगो." किन्तु क्षमा माँगना तो दूर
रहा, वह थोडी देर के बाद फिर युवक भट से बोली-" यहाँ तक तो तुम किसी-~न-किसी तरह
अपने प्राण बचाने में समर्थ रहे हो, किन्तु स्त्री-~युवक, आगे चलकर तुम्हारे
प्राणों पर बन आयेगी. इस लिए आगे बढ़ने के पहले खूब सोच लो."
युवक भट ने उसके कहने पर ध्यान नही दिया.
