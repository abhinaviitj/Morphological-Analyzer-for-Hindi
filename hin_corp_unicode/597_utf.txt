<ळिटेरटुरे><ऐस्सय्><भ्हर्ड्तज्  ढिनो खि ळम्बि खटर्><१९८२><फ्रकसन् शन्स्ट्हन् (खल खे शतल्)><ढेल्हि><३२-३७><२२००><भ्हर्ड्तज्  ळम्बि खटर्, ऐस्>

+ 'पहचान' सिरीज में ज्ञानेंद्रपति की बीस कविताओं का संकलन 'आंख हाथ बनते हुए' को
छपे हुए अब साढ़े चार साल हो चुके हैं. संग्रह के बाद उनकी कुछ फुटकर कविताएं भी
छपी हैं. पर एक साथ उपलब्ध न होने की वजह से उन पर अलग से कोई राय बनाना मुश्किल
काम है. ज्ञानेंद्रपति की बीस कविताएं जब छपीं थी, तो उस समय तक उस कविता की शक्ल
बन चुकी थी जिसे मोटे तौर पर हम नयी कविता के बाद की कविता कह सकते हैं. साही, श्रीकांत वर्मा,
रघुवीर सहाय, कुंवरनारायण, सर्वेश्वर दयाल सक्सेना, केदारनाथ सिंह आदि की कविता के बाद की कविता
को अपनी अलग विशिष्ट पहचान बनाने में काफी समय लगा. एक नकली किस्म के गुस्से ने कविता की भाषा
और संस्कारों को नए रास्ते जरूर दिए पर ये रास्ते कहीं ले नहीं जाते थे. इस कविता
ने एक जबर-~दस्त किस्म की बेचैनी तो दिखायी पर उस बेचैनी को पैदा करने के बाद
'कैथार्सिस' नहीं किया. नतीजा यह हुआ कि कविता के लिए जरूरी दो सिरों वाली जमीन
नहीं बनी: सिर्फ एक सिरा बनता था और कवि उसमें कैद होने लगा. भाषा को निषेधी
संस्कारों में बनाने-बांधने के लिए भी एक 'तगड़े' किस्म की मानसिकता की जरूरत होती
है जो इस तथाकथित एंटी-कविता के अच्छे से अच्छे कवि के पास नहीं थी.हां, इस
एंटी-कविता ने जो ढ़ाचा वनाया उससे नयी कविता की भाषा की पोल जरूर खुलने लगी. पर
नयी कविता के ढ़ाचे में ही जो कवि शुरू हुए थे, १९६७ के आसपास आकर उनकी कविता जहाँ
खड़ी थी- उसमें भी अपने अतीत के कोई खास लगाव नहीं दिखाई दे रहा था.
१९६७ हिन्दी में छोटी पत्रिकाओं की ऊंचाई का वर्ष था. १९६५ से लेकर १९७० तक हिन्दी
में कविता की जितनी छोटी पत्रिकाएं जितने उत्साह के साथ निकलीं उस पर अलग से एक
खोज-कार्य हो सकता है. वह कविता को लेकर इतना उत्साही समय था कि एक नौजवान कवि
(जिन्हें लोग शायद कवि के रूप में अब भूल भी गये थे) ने एक हिन्दी साप्ताहिक में
आंद्रे ब्रेतों के निधन की खबर और स्वचालित लेखन के बारे में कुछ संक्षिप्त जानकारी
पढ़ कर रातों-रात एक लंबी स्वचालित कविता लिखकर छपवा दी और दोस्तों को डाक से भेज
दी. २५० प्रतियां और २०० पते काफी होते थे हिन्दी की दुनियां में हलचल मचाने के
लिए.
अकेले कलकत्ता शहर से दर्जनों कविता पत्रिकाएं निकल रहीं थी. इस सारी हालत ने कविता
को खूब प्रभावित किया. अलग-अलग शहरों में अलग-अलग मानसिकताओ पर दबाव पड़ा जिससे कुछ
अच्छे परिणाम भी निकले और अच्छी कविताएं और महत्वपूर्ण कवि सामने आ सकें. धूमिल,
कमलेश, विनोद कुमार शुक्ल, देवताले, ऋतुराज, जगूड़ी, सौमित्र मोहन- कुछ नाम अलग होकर युवा
कवियों को कम-से-कम ऐसी जगह पर ले आये जहां आप कविता पर नये सिरे से बात करते समय
आगे-'कैथार्सिस' तक-दूसरे शिरे तक भी जा सकें.
'पहचान सिरीज में ज्ञानेंद्र पति और विष्णु खरे की कविताएं जब छपीं तो यह एक
महत्वपूर्ण बात है कि युवा कवियों की कविता का तब तक जो क्लीशे बन गया था उससे ये
दोंनोंकवि काफी हद तक मुक्त थे. कहा जा सकता है कि १९७१ में युवा कवियों की कविता
को खुली जमीन मिलने की उम्मीद बंधी थी. पर पिछले चार वर्षों में हिन्दी कविता में
जो कुछ सामने आया है उसे आज १९७६ में ज्ञानेंद्र पति के संग्रह की किसी भी तरह की
जाँच में भुलाया नहीं जा सकता. धूमिल के निधन ने इन युवा कवियों की कविता के क्लीशे
को और भी साफ-साफ बताया. धूमिल, जो इन कवियों में अपनी सीमाओं के बाबजूद सबसे
महत्वपूर्ण कवि थे, कविता के कैथार्सिस की अपने अंतिम दिनों तक कोशिश कर रहे थे.
लेकिन इस बीच हुआ यह कि ऊपर गिनाये गए कवियों की सूची के बाद जिस कविता को आलोचना
की भाषा ने आज की जरूरी कविता बनाना चाहा उसमें कविता की ताकत का तो बड़ा अंदाज
लगाया गया था पर उस तरह की कविता लिखने के औज़ार और हिम्मत नहीं थी जिस तरह की
कविता का ढ़ांचा उस कविता पर लाद दिया गया था. इस कविता से ज्यादा इस कविता के
आलो-~चकों ने (जिनमें स्वयं कवि भी शामिल थे) हमें बताया कि आज की जरूरी कविता बड़ी
'मिलिटेंट' है. इस कविता की सारी सीमाओं और संभावनाओ के लिए 'वाम' में प्रकाशित
आलोक धन्वा की कविता 'जनता का आदमी' की मिसाल ली जा सकती है. इस कविता में
हिस्टीरिया और ड्रामा है और कविता भी है. पर हिस्टीरिया पैदा करने के बाद उसकी
जांच और कैथार्सिस नहीं है. कविता समाज के उस वर्ग के कुचल सकेगी जो अधिसंख्य लोगों
को दबाए हुए है, कविता गोली का काम कर सकेगी आदि इन बहसों में कविता की जो ताकत
उभरती है उससे हमें एतराज नहीं हैं पर दरअसल कविता को सामाजिक रूप से इतना
जिम्मेदार दर्जा दिलाने के लिए एक तगड़ी किस्म की कल्पनाशक्ति की भी जरूरत है जो
भाषा और अनुभव की तहो में घुसे और विनम्र वनी रहे. बीसवीं शताब्दी में कविता के
इतिहास में किसी भी भाषा में जिस कविता ने लोगों को बदलने की अगर थोड़ी भी हिम्मत
की है,तो हम देखते हैं कि वे सभी कवि अपनी कविता के असर को लेकर अस्पष्ट हैं. यह
अस्पष्टता किसी निराशा-~वाद का परिणाम नहीं है: दरअसल यह अस्पष्टता बुनियादी है.
बहरहाल इन पिछले चार वर्षों में कविता पर फैसले देने में अद्भुत समझ सामने आई है.
ज्ञानेद्र पति की कविता पर नोट लिखने से पहले यह सब लिखना इसलिए भी जरूरी हुआ कि
ज्ञानेन्द्र पति की कविता में भी गुस्सा है पर अपनी कविता के नतीजों को लेकर वह
स्पष्ट नजर नहीं आते और इसे मैं एक अच्छी बात समझता हूं हालांकि मैं यहां इसे फिर
रेखांकित करूंगा कि १९७१ में जब यह संग्रह छपा, तो उसके बाद ज्ञानेंन्द्र पति ही
क्यों तमाम कविंयों की कविता एक ऐसे आक्रमण का शिकार रही है जिसने कविता पर बातचीत
को अगर असंभव नहीं, तो मुश्किल जरूर कर दिया है.
पिछले १०-१२ वर्षों में सभी नये कविंयों ने शायद इस दिक्कत को एक खास तरह की तेजी
से महसूस किया होगा कि वे आपको वह सब नहीं दे पा रहे हैं जो आपको आराम पहुंचाये,
आपको कुछ हरी रसीली बातें सुनाये. कविता एक सख्त खुरदुरी दुनिया में आपको ले जाना
चाहती है. पर साथ में कवि को यह भी पता है कि कविता की वुनियादी प्रतिज्ञा (या
शर्त) अंतत: इस दुनिया से आपको पर ले जाने की है. आप कवि है तो आप जानते हैं कि
जिस दुनिया को आपने 'अस्पष्ट' होकर पहचाना है उसे स्पष्ट करना ही आपकी
कविता लिखने की सारी लड़ाई है. "तुम क्या जानो/कि अंतरिक्ष तक चली गई है वह विरूप
गोलाई ओर ये/पेड़ पौधे मकान, सड़कें,मैं, यह पोल, वह कुत्ता, उछलता वह
मेंढ़क/रंभाती गाय, बाड़ कतरता माली, क्षितिज पर का सूरज/सब उसके अन्दर चले गये
हैं" (एक गर्भवती औरत के प्रति दो कविताएँ) इस मानसिकता को हम उन चार पक्तिंयों के
ठीक बगल में रख देना चाहते हैं जिससे यह संग्रह समाप्त हुआ है: "हम तो भाई आपका
उपकार मानते हैं/आप इस बस्ती में आये आपकी/कमीज करिया गई जूता उधड़ गया/और यहां/का
कहें न पालिश मिला/ न अरजंट धोबी" (साफ बात : चार गँवई कविताएँ) ज्ञानेंद्र पति आपको
अपनी कविता की दुनिया में लाकर आपके साथ यह सलूक खूब सोच-समझकर करना चाहते हैं,
उनकी बस्ती में आने की यह आवश्यक शर्त है: घबराइए नहीं, आपको इस दुनिया में अकेले
नहीं छोड़ दिया जोयेगा. यह कोई उजाड नहीं है. बल्कि आपको तो एक उजाड़ दुनिया से
यहां लाया गया है. ज्ञानेन्द्र पति की कविता शहरी संस्कारों पर चोट करना चाहती है
पर वह आपको गाँव में नहीं लाना चाहती . गँवईपन की आड़ में वह बहुत सारे लोगों से
आपको मिलाना चाहती है. लेकिन कवि को कविता शायद कई दुनियाओं में से किसी एक दुनिया
को प्रामाणिक या जरूरी बताने से नहीं मिलती. अगर ऐसा संभव होता, तो क्या बात थी. इस
तरह की प्रामाणिकता चींजों की बौद्धिक समझ से मिल सकती है. पर कवि को अपनी कविता
पाने के लिए अपनी दुनिया पहचनवाकर उसमें अपने पाठकों को लाना होता है और अपनी
दुनिया की तेजी से नहीं, उसके धीमे-~पन में पाठक को बांधना होता है. कविता के
सिद्धान्त को लेकर बहुत से मत हो सकते हैं लेकिन ज्ञानेंद्र पति की कविता को जिस
सिद्धान्त में मैं यहां बांध रहा हूं उसके पीछे यह इच्छा नहीं है कि उनकी कविता को
इसी सिद्धान्त से समझा जाय. इच्छा यही है कि उनकी कविता की समझ के लिए एक सिद्धान्त
बनाया जाए ( जो कविता को पढ़ने से पैदा हुआ हैं, उस पर लादा नहीं गया है) और फिर
उसे समकालीन कविता के एक सामान्य निषेधी तेवर के साथ रखकर जांचा जाए.
ज्ञानेंद्र पति की इन बीस कविताओं को कई बार पढ़ते हुए यह बराबर लगा कि अभी उनकी
कोई ऐसी कविता पढ़ना बाकी है जिसे एक कविता के नाम से याद किया जाय. बनावट के लिहाज
से ज्ञानेंद्र पति की कविताएं एक अलग सिंगुलर अनुभव को हम तक नहीं पहुंचाना चाहती;
शायद एक दिक्कत यह भी हो सकती है. एक कविता दूसरी कविता तक ले जाती है, तीसरी कविता
पहली की परफ खींच कर फिर किसी कविता से जुड़ती है. एक कविता के नाम पर मैं 'समारोह'
कविता को याद कर सकता हूं. इस कविता की जांच से मैं शायद यह बता सकूं कि
ज्ञानेंद्र पति अपने बहुत से साथियों की तरह उस सभ्यता से नफरत करते हैं जो थोड़े
से आदमिंयो के पास ताकत और उत्सव का सामान पहुंचा देती है: कवि के गुस्से की भाषा
में कहें, वे इस सभ्यता पर पेशाब करना चाहते हैं, वे बताना चाहते हैं कि इस सबसे
बदबू आ रही है, मैं इसमें शामिल नहीं, बगैरह वगैरह. पर यह कहते हुए भी कवि के पासएक
तरह का संतुलन बना रहेगा तभी तो वह कैथार्सिस को पा सकेगा. आश्चर्य है कि यह कविता
उबकाई, चीख, पिरामडी शव की ठंड़क , प्रेतात्माओं के भटकने, मूतते जा रहे है दुर्गंध
की धार आदि शब्दों तथा शब्द-समूहों पर टिकी हुई है पर शब्द-समूह कविता पर कहीं हावी
नहीं हो जाते. जर्मन कवि नाटककार ब्रैख्ट के प्रसिद्ध मुहावरे को याद किया जाय तो ये शब्द
समूह हमें 'बुरी खबर' देने में मदद देते हैं पर कविता की जो टोन पहली पक्ति में स्थापित हो गयी है
('समारोह अभी कहां खत्म हुआ है' या 'अभी भी बज रहा है संगीत') वह बताती है कि कवि
सिर्फ गुस्से में कुछ बुदबुदाने, बड़बड़ाने या सिर्फ हमला करने नहीं जा रहा है.
ज्ञानेंद्र पति अपनी कविता में आदिम दुनिया की थपक को भी याद करते हैं पर उससे वह
अपनी कविता सजाते नहीं हैं. वह आदिम दुनिया मानव शास्त्रीय अर्थो में आदिम है: बह
कवि का सिर्फ रूमानी रूझान नहीं है. "समझ नहीं पाते हैं कि कैसी धुन/निकल रही है उन
नगाड़ो में" (समारोह),"यह कैसा बहसी नाच है? उनकी कोलतार की गढ़ी/देहों पर पसीना
सांझ और तेल की पिच्छल चमक है...." "वे इतने लोग अलाय-बलाय गाते आलापते/हुए ढ़ोल
भेंड़ बज्जा बंसरियां/बजाते पंख अजीबोगरीव सींग और टहनियां माथे पर बांध
उछलते....(मैदान के आखीर में). 'मैदान के आखीर में' कविता बड़े सीधे (बल्कि भोले)
सवाल से शुरू होती है."क्या वे कोई जश्न मना रहे हैं?" अब चूंकि यह कविता हमें इस भोले
सवाल से भोलेपन की भूलभुलैया में नहीं ले जाती बल्कि अगली पक्तिंयों में हमें यह
सूचना देती है कि इस सबका 'अजीवोगरीब' होना हमारे अपने भोलेपन का परिणाम है इसलिए
यह अलग कविता है.
ज्ञानेन्द्र पति की कविताओं के 'वातावरण' पर भी थोड़ा ध्यान दिया जाना जरूरी है.
अपने वातावरण को साफ-साफ कुछ चीजों और उन चीजों के रिश्तों की बजह से पहचानने
के कारण ज्ञानेंद्र पति की कविताएँ एक अपना अलग स्वाद देती हैं. इस वातावरण से
सम्बन्ध वनाते हुए कवि की मानसिकता और मैं अपनी स्मृतियों और स्वप्न में नहीं खुलते
हैं: ज्ञानेंद्र पति अपनी मानसिकता को बाहरी चीजों के दबाब में नहीं देखते बल्कि
बाहरी दुनिया को लेकर उनकी मानसिकता एक आक्रामक रूख अपनाये रहती है. इस आक्रामकता
में एक नॉस्टेल्जिया भी है और यह गलतफहमी भी नहीं है कि मेरी कविता सीधे सड़क के
आदमी को मदद पहुंचा रही है. हालांकि ज्ञानेन्द्र पति की दुनिया के लोग और उनका
वाता-~वरण निम्न मध्यवर्ग के 'निराशाजनक नॉस्टेल्जिया' को बहुत खूबी से सामने लाता
है, आपको चीजों का 'कलौंछियाया' हुआ स्वाद मिलता है."उसके चेहरे पर कुछ/नहीं है/एक
उंगली/अपने फ्राक की भरकी से घुसा/वह छू रही है अपने पेट की चमड़ी/और खामोसी से बढ
रही है/उससे कुछ गज की दूरी पर है/वह लड़का जिसकी नोनी आंखें बचा मैं देर तक
देखता/रहा था/....उसकी तांबई/तैलायी नोनी और जांघ की जड़ पर/उगा दिलाय का
पौधा/...मैं सांस रोक लेता हूं और सोचता हूं /यह उस लड़की को रोकेगा और/पूछेगा:तेरी
कुड़माई हो गयी...." (सड़क)'सड़क' कविता में कवि की मानसिकता इन वाक्यों में चक्कर
काटती है:'मैं सहम कर देखता हूं''मैं जानता हूं'' मैंने जरूर पहले भी कहाँ जरूर देखा है''मैं
सांस रोक लेता हूं''मैं सोचता हूं.'सड़क पर जो कुछ हो रहा है उसमें कुछ नाटकीय नहीं
है: सड़क के साथ कोई जल्दबाजी का संबंध भी नहीं है. जानना, सोचना, सहमना, सांस रोक
लेना यानी कवि किसी 'सुविधा प्राप्त स्थित' में नहीं है.'आलोचना' के अक्टूबर-दिसंबर
७३ के अंक में छपी ज्ञानेंद्र पति की कविता 'दुर्घटना' को भी यहां याद करना
चाहूंगा.'दुर्घटना में सड़क के वातावरण को और भी तीब्रता से महसूस किया गया है:एक
लावारिस गाय के गरदन खीचने की'छोटी सी' घटना है."रिक्शे के उस ओर थोड़ा पुआल पड़ा
था. /जो दरहकीकत उस बोरे में से किसी में से /गिर पड़ा था जिसमे/सामने की
किराना-दुकान के लिए कांच के/गिलास आये थे...." इसके आगे एक काफी बनी हुई पंक्ति
है:"कोई भी झपट सकता था उसे-कोई पशु/या आदमजाद या ईश्वर...." इतनी ठोस शुरुआत के बाद
इतने साधारण सामान्यीकरण की शायद जरूरत नहीं थी(यहाँ कविता को विस्तार देने की
कोशिश की गई है.लेकिन कविता की वनावट में इस तरह के किसी विस्तार की गुंजाइस नहीं
दिखती)पर कविता फिर वापस अपनी ठोस दुनिया में आ जाती है:"रिक्शे के अगले पहिए के
पीछे से खाली त्रिभुज में/मुंह घुसा/उसे लपकते दबोचते चुभलाते हुए उस लावारिस/गाय ने सोचा..."
कविता के अन्त तक आते-आते हमें पता चलता है कि "मैने जब वह जगह छोड़ी तब भी
दृश्य/करीब-करीब वैसा ही था..."'दुर्घटना' कविता में एक अच्छे कवि का नियत्रण है पर
इसी के साथ छपी'सामान' कविता में कवि शुरू में ही अपने 'सामान' के साथ संबंध बनाने
में असफल हो जाता है. "विजली के खंभे में लटके हुए/साइकिल के सड़े टायर का मतलब
समझाते हैं/रिक्शा खीचने वाले जन (चाहे वे किसी भी उमर के/हों)...."यहां एक बहुत ही
तेज किस्म की शुरूरात है..."पंप से पनशाला की जानकारी है",अखबार के ब्योरे हैं पर
कविता उस दुनिया को नहीं लाती जो ज्ञानेन्द्र पति की कविता का हमें अपना खास स्वाद
बताये.
इस लेख में मेरा उद्देश्य ज्ञानेंद्र पति की कविता के गुण दोष जांचना नहीं
है. बीस-बाईस कवितांओं के आधार पर वैसी किसी कोशिश को बहुत दूर तक ले जाना शायद
मुश्किल भी है. फिलहाल इन कविताओं को पढ़कर (और हिंदी कविता की हालत को ध्यान में
रखते हुए) मैं ज्ञानेंद्र पति के बारे में एक ही बात को रेखांकित करना चाहता हूं कि
उनकी कविता में उस निषेदी तेवर और भाषा को प्राप्त करने की एक महत्वपूर्ण कोशिश है
जो हिंदी कविता की वर्तमान गतिरोधपूर्ण स्थिति में एक काफी मुश्किल काम है. "सब्जी
काटने का यह थोथा चाकू लिए/खाकी दिनों की एक लंबी कतार से /जूझता हूं""अभी जब कि
मेज पर/मुक्तिबोध की किताब गुलदस्ते की तरह पड़ी है/और कमरे के बाहर/एक भूरी
आंधी/संगीत के स्वर में बज रही है" "...कील/उसके तलवे में पिछले साल गड़ी है/और
जिसे बिना निकाले वह लंगड़ाता बढ़ रहा है उन ठंडी दीवारों की ओर/ जिनका पलस्तर
रोज-रोज झड़ रहा है" जैसी पक्तिंयां दरअसल ज्ञानेंद्र पति की कविता की भाषा के
सख्त, खुरदरे और चिड़चिड़े स्वभाव को ठहरने का मौका देती हैं. यह ठहराना बहुत जरूरी
है, चूंकि इससे कविता की उस शक्ति का हमें पता चल सकता है जिसके काम करने का ढंग
रहस्यमय है. बाबजूद इसके कि रहस्यमय शब्द से स्वयं ज्ञानेंद्र पति को एतराज हो सकता
है.
