<शोचिअल् श्चिएन्चे><आन्ट्ह्नोपोलोग्य्><खेस्हव्च्हन्ड्व  खि फह्च्हन्><१९८३><ळोक्ब्हर्टि फ्रकस्हन्><आल्लहबड्><३० टो ३५><२१५०><एर्म -भ्हर्टियट कि फह्च्हन्>

यह तस्वीर एक दिन में नहीं बनी थी. यह तस्वीर सैकड़ों सालों की पहचान
सँजोये हुए थी. भारतीय धर्म, दर्शन, संस्कृति-संतों और फकीरों की लम्बी
परम्परा ने यह चित्र बनाकर लोक मानस को एक कसौटी देने का प्रयास किया था.
लोक मानस में व्याप्त यह "राम" ही उनके मनोस्वप्न "रामराज्य" की सुदृढ़
प्रतिष्ठा करता था. इस राज्य में रहने वाले को किसी "दैहिक" या "दैविक"
या "भौतिक" ताप से संतप्त होने का कोई अवसर नहीं मिलता है. वह समाज की एक
असम्भाव्य-आदर्श स्थिति है जिसकी ओर बढ़ता हुआ एक भी चरण मनुष्य को
अनगिनत खुशियों से भर देता है. महात्मा गाँधी ने इसीलिए तमाम प्रचलित
शासन व्यवस्थाओं को नकार कर केवल "राम राज्य" की स्थापना को अपना आदर्श
माना था. गांधी की यह आदर्श-राज्य-व्यवस्था लोक मानस की मनोवांछाओं से
सहज ही जुड़ गई थी. उसके लिए न तो अतिरिक्त प्रयत्न की आवश्यकता थी और न
उसकी सम्भावनाओं को जाँचने के लिए किसी `कमीशन' को बैठाने की जरूरत पड़ी!
देश का दुर्भाग्य ही रहा है कि यहाँ का नेतृत्व अधिकांशत: अनपढ़, गँवार
और कुसंस्कृत रहा है. वह देश की आजादी के लिए गाँधी के नेतृत्व में लड़ा
जरूर--लेकिन इस देश की मूल अस्मिता से गांधी की तरह वह अपने को जोड़ नहीं
सका! पश्चिम की जो हवायें चल रही थीं उनका दबाव उन पर इतना ज्यादा था कि
हिन्दुस्तान का नेतृत्व अपने देश की अलग से कोई पहचान नहीं बना पाया.
आजादी की लड़ाई लड़ते हुए गाँधी ने तो इस देश की जो छबि बना दी थी वह
मुल्क आजाद होने पर भी आज तक नहीं बन सकी. जो पहचान आजादी के बाद आई भी
वह केवल अन्य पश्चिमी देशों के संदर्भ में ही उभरी. ऐसी
सम्प्रभुता-सम्पन्न जो इस देश की समग्रता को अखण्ड रूप से अभिव्यक्ति दे
सकती--वह गांधी के बाद सुनने को ही नहीं मिली. कारण--अपने से ही
धीरे-धीरे अपरिचय--और फिर यही पहचान मिट जाने की प्रक्रिया रही है. अब जो
थी वह समग्र-~दृष्टि नहीं थी. सब कुछ टुकड़ों में बाँटकर देखने के लोग
आदी हो गये. धर्म बँटा--देश भाषाएँ बँटीं, प्रान्त और राज्य
बँटे--जातियांॅ बँटी, उत्तर दक्षिण बँटा. एक बंगाली होता है, शेष सब
हिन्दुस्तान. एक पंजाबी होता है, शेष सब हिन्दुस्तानी. एक तमिल होता है,
शेष सब हिन्दुस्तानी और अभी टुकड़ों में बाँटने का क्रम रुका नहीं. और अब
तो यही बँटवारा हमारे राष्ट्र की पहचान बन गया है.
आज यदि सहसा किसी नेता से पूछिए कि एक सही भारतीय की पहचान क्या है--कैसे
वह एक अमरीकी या अंग्रेजी या रूसी या चीनी या ईरानी या अफगानी से मूलत:
भिन्न है तो उसके लिए यह बताना सम्भव ही नहीं होगा. वह नेति-नेति की
लकीरें पीटता रहेगा. लेकिन जैसी चमकती तसवीर आज से दो ढाई दशक पहले
हिन्दुस्तान के गाँव में साफ-साफ दिखती थी, आज का तथाकथित राजनीति का
खिलंदड या "पाखंडी-बुद्धिजीवी" उसे पहचान नहीं सकता. वह अब "भार-~तीयता"
नहीं जानता. उसके सामने भारतीयता की मूल पकड़ को जो सामने लाता भी है--वह
अब सिर्फ "साम्प्रदायिक" है. अर्थात अब कुछ भी "भारतीय" नहीं हैं! जो कुछ
भी है वह सब टुकड़ों में है--वर्गो में है--जातियों और उप-जातियों में
है--और सब मिलाकर वह सब कुछ अपने में सिर्फ "साम्प्रदायिक" है. यानी जो
तथ्य कुर्सी की सत्ता पर आंच देने लगे वह अब सिर्फ "साम्प्रदायिक-तत्व"
है. इसी-~लिए यही कहना समीचीन होगा कि वोट की राजनीति ने भारतीयता की
पहचान समाप्त करके उसे "साम्प्रदायिकता" की संज्ञा दे दी है. जहाँ कहीं
देश के कोने-अंतरे में अभी भी एक साथ रहने, खाने-पीने, आचार-व्यवहार,
रीति-रस्म-सद्भाव और आपस में जुड़ने की पुरानी अनगूँजें शेष रह गयी हैं,
उनको साम्प्रदायिकता का तंग होता हुआ पैजामा जबरन चढ़ाया जा रहा है. अत:
भारत के मानी हैं--"विभिन्न-~सम्प्रदाय". छोटे-छोटे स्वार्थो की तुष्टि
के लिए हम कितने शिखर-~आदर्शो की बलि देते चले जा रहे हैं--इसका
अपराध-बोध भी अब समाप्त हो चला है. इसी बलिवेदी पर भारतीय मूल चेतना के
शीर्ष-~प्रतीक "राम" की आहुति जिस कुत्सित ढ़ंग से उत्तरोत्तर चढ़ाई जा
रही है वह दिमागी दिवालिएपन से भी आगे जाकर घटिया राजनीति के जरिए इस
भूखण्ड की छवि को टुकड़े-टुकड़े कर डालने की साजिश जैसा लगती है. "राम"
का यह चिरंतन प्रतीक इस देश को आखिर किसने दिया? आदिकवि वाल्मीकि से लेकर
कालिदास, भवभूति, सुर,तुलसी, नानक, कबीर, रैदास, समर्थ गुरु रामदास,
त्याग राज, पुरन्दर दास आदि संतों, गायकों और दार्शनिकों की प्रमुख
भूमिका इस प्रतीक को बनाने में लगी रही है. यह अचानक ही नहीं हुआ कि
"राम" का यह भारतीय-प्रतीक अपना देवत्व और अयोध्या का वैभव और राज
सिंहासन छोड़कर नित्य प्रति के लोक जीवन में रच बस गया. वह कौन सा कल्पना
लोक निर्मित हुआ था जिसमें हर भाई लक्ष्मण या भरत होने की कामना करता था?
हर मां राम जैसा आज्ञाकारी मयार्दाशील पुत्र चाहती थी? हर स्त्री सीता की
दुहाई देती लवकुश जैसे पुत्रों की मनोकामना अपने लोकगीतों में गा-गाकर
करती थी? हमने उस कल्पनालोक के मर्यादित परिवार को ही नष्ट कर दिया. वे
बुराइयों के रावण को भी अब नहीं पहचान पाते. संसार की बड़ी जातियों और
उनकी संस्कृति केवल वोट और रोटी के सहारे नहीं बनती रही है. वे अपने
मनोजगत के उस कल्पनालोक से प्रेरणा लेती रही है जो उनकी सम्पूर्ण
जीवन-दृष्टि को ऊँचाइयांॅ देता है और उसे लोक कल्याण के निमित्त सार्थक
बनाता है. ऊँचाई देने वाले हर प्रतीक को हमारी राजनीति ने "साम्प्रदायिक"
घोषित कर रखा है. इस दुर्भाग्यग्रस्त देश के निकम्मे कर्णधार राजनीति के
ही उन पुरखों से कोई सबक नहीं ले सके जिनकी कसमें खाते और निहत्थे लोगों
पर लाठियाँ और गोलियाँ बरसाते आज अघाते नहीं हैं--क्योंकि जो कोई भी उनके
अधकचरे दिमाग, उनकी नासमझी और कुसंस्कारों को इस देश की मिट्टी पर खड़ा
होकर चुनौती देता है, तत्काल ही वह "साम्प्रदायिक" घोषित हो जाता है.
इनके मस्तिष्क में "भारतीय धर्म" की कोई कल्पना है ही नहीं. धर्म का नाम
लेते ही हिन्दुस्तानी आदमी "साम्प्रदायिक-दंगे-करवाने- वाला" करार दिया
जाता है. सही जानकारी के लिए भारत के प्रमुख राष्ट्रीय नेता और समाजवादी
चिंतक आचार्य नरेन्द्र देव का "भारतीय धर्म" से सम्बन्धित एक उद्धरण दे
रहा हूँ--
"भारतीय धर्म एक उदार और विशाल धर्म है. यह सम्प्रदाय-~विशेष नहीं है. यह
ठीक है कि इसके गर्भ से समय-समय पर अनेक सम्प्रदायों का जन्म हुआ--किंतु
यह भी ठीक है कि इन विविध सम्प्र-~दायों के अतिरिक्त एक ऐसा भी धर्म है
जिसको सम्प्रदाय की व्याख्या नहीं प्रदान की जा सकती.......उसका न तो कोई
आदि प्रवर्त्तक है न उसके कोई ऐसे अनुष्ठान या कृत्य-विशेष है जिनको हम
उसका लक्षण ही बता सके. उसका कोई एक पवित्रग्रन्थ भी नहीं जिसको ही वह एक
मात्र प्रमाण मानें. वह दूसरों के पवित्र-ग्रन्थों की अपना लेता है यही
कारण है कि उसकी व्याख्या नही हो सकती. दूसरे सम्प्रदाय के गुरुओं को
अपनाने में इसे झिझक नहीं होती. जहाँ-जहंॅ वह विभूति, श्री और ऐश्वर्य
देखता है उसी को वह ईश्वर के तेज का अंश समझता है. हिन्दुओं ने भगवान्
बुद्ध को भी अवतार माना. वह सब सन्तों को मानता है. सब की वाणी को सुनता
है. वह मुसलमान सूफी फ़कीरों को भी मानता है. उनकी दरगाह पर भी मिन्नत
करता है. यदि राजनीतिक कारण उपस्थित न हो गये होते तो आज भी वह ऐसा ही
करता. क्योंकि यह सब धर्मो को मोक्ष का उपाय मानता है. इसीलिये वह किसी
धर्म के विरुद्ध प्रचार नहीं क रता. दूसरों को अपने धर्म में दीक्षा देने
का प्रयत्न भी नहीं करता....भारतीय धर्म की इस अद्भुत शक्ति को विद्वानों
ने स्वीकार किया है. भारतीय धर्म में अनेक पंथ उत्पन्न हुए. भारतीय जनता
ने उनके गुरुओं का आदर किया और अपनी श्रद्धा के फूल चढ़ाये. अंत में
भारतीय धर्म की विजय हुई और समाज से अलग हुए यह सम्प्रदाय भारतीय धर्म के
दायरे में फिर आ गये...जब तक हम `भारतीय धर्म' के इस महत्व को नहीं
समझेंगे यह समझना भी कठिन होगा कि हमने विविधता में एकता का कैसा सफल
अन्वेषण किया."
जिस भारतीय धर्म की आचार्य नरेन्द्र देव ने यह निर्गुण व्याख्या की
थी--उसी का सफलतम सगुण प्रयोग महात्मा गाँधी ने राम नाम और राम राज्य की
साकार कल्पना में किया. वे अपनी इस बात को निर्भय और बेलाग होकर सारे
हिन्दुस्तान में कहते घूमे. किसी माई के लाल ने उन्हें `साम्प्रदायिक'
कहने का दुस्साहस नहीं किया. गाँधी कहते हैं, "मुझे तो इस बात का आश्चर्य
होता है कि मुझ जैसा व्यक्ति जो एक छोटी-सी लाठी भी नहीं तान सकता--इतने
बड़े साम्राज्य को कैसे हिला पाएगा? किन्तु यदि आपके हृदय में राम बसता
हो तो इस एक साम्राज्य को बात तो क्या--इसस भी बड़े बीसों साम्राज्यों को
हिला देना सहज होगा." [प्रजाबन्धु गुजराती ६-४-१९३०]
एक दूसरे स्थल पर गाँधी कहते हैं `मैं धुँधले तौर पर जरूर यह अनुभव करता
हूँ कि जब मेरे चारों ओर सब कुछ बदल रहा है, मर रहा है--तब भी इन सब
परिवर्तनों के नीचे एक जीवित शक्ति है जो कभी नहीं बदलती--जो सबको एक में
ग्रथित करके रखती है, जो नयी सृष्टि करती है उसका संहार करती है. यही
शक्ति ईश्वर है--परमात्मा है. मैं मानता हूँ कि ईश्वर जीवन हैं, सत्य
है, प्रकाश है! वह प्रेम है! वह परम मंगल है.
"मैं सनातनी-हिन्दु होने का दावा करता हूँ और चूँकि हिन्दू धर्म का
निचोड़ और सचमुच दुनियों के सारे धर्मो का निचोड़ सर्व धर्म-~समभाव है,
मेरा यह दावा है कि अगर मैं अच्छा हिन्दू हूँ, तो मैं अच्छा मुसलमान और
अच्छा ईसाई भी हूँ."
[हरिजन २७-४-४७]
"शुरू में मैंने राम को सीतापति के रूप में पूजा लेकिन जैसे-जैसे मेरा
ज्ञान और अनुभव बढ़ता गया वैसे-वैसे मेरा राम अविनाशी और सर्वव्यापी बनता
गया--और है. जिसका मतलब यह है कि वह `सीतापति' बना रहा और साथ ही
`सीतापति' के मानी भी बढ़ गये."
[हरिजन सेवक २२-९-४६]
"सुनहला कानून तो यही है कि जिसे हम सही समझें उसे निडर होकर करें."
[हरिजन सेवन २-६-४६]
राम के इस प्रतीक को जिस आस्था और गहराई के साथ गाँधी ने पकड़ा था उसने
सम्पूर्ण व्यक्तित्व को शुभ संकल्पों से प्रभामंडित कर दिया. उनकी
कार्यशैली में जीवन के सिद्धान्त और आचरण एक दूसरे के इतने पर्याय बन गये
कि वे अपने निर्भीक संकल्प पर अंतिम समय तक पूरी शक्ति से डटे रह सके.
गाँधी का वह "राम" ही था जिसने बंगाली, पंजाबी, तमिल, मराठी, गुजराती, या
केरली को जोड़कर एक हिन्दुस्तानी बनाने की समग्र दृष्टि दी थी.
राम के इसी प्रतीक शक्ति को भारत के मेधावी चिंतक और अपने को नास्तिक
कहने वाले समाजवादी नेता डाक्टर राम मनोहर लोहिया ने भी गहरे उतर कर
पहचाना. उन्होंने भारतीय राजनीति में राम चरित की व्यापक भूमिका और उसकी
नई पुनर्व्याख्या की. वे गाँधी से मत-वैभिन्नय रखते हुए भी उनके राम
प्रतीक को भारतीय, संदर्भ में अस्वीकार नहीं कर सके. लोहिया ने अपने
प्रसिद्ध लेख "मर्यादित उन्मुक्त और असीमित व्यक्तित्व " में राम की लोक
मानस में जिस प्रकार प्रतिष्ठा की वह इस देश के अधुनातन विचारकों के लिए
अत्यन्त उत्तेजक और आकर्षक रही. कोई राजनेता तो चिंतन के उस स्तर तक जाने
की आज कल्पना भी नहीं कर सकता. इस प्रसंग में लोहिया ने कहा--
`गाँधीजी ने खुद राम को याद किया और हमेशा याद किया. जब कभी गाँधी ने
किसी का नाम लिया तो राम का नाम लिया. कृष्ण का नाम भी ले सकते थे और शिव
का नाम भी ले सकते थे--लेकिन नहीं. उन्हें एक मर्यादित तस्वीर
हिन्दुस्तान के सामने रखनी थीं. एक ऐसी ताकत जो अपने ऊपर नीति, धर्म या
व्यवहार को रुकावटों को रखे--वह मर्यादा पुरुषोत्तम का प्रतीक!' लोहिया
ने राम के इस प्रतीक को बार-बार अपने ढंग से पकड़ा है--"राम की सब से
बड़ी महिमा उस नाम से मालूम होती है जिससे उन्हें मर्यादा पुरुषोत्तम राम
कहकर पुकारा जाता है. जो मन में आया, सो नहीं कर सकते! राम की ताकत बँधी
हुई है--उनका दायरा खिंचा हुआ है....यह सही है कि राम के उपासक शायद बहुत
बुरा काम नहीं करेंगे क्योकि बुराई करने में भी वे मर्यादा से बँधे
हैं--अगर अच्छाई करने में भी मर्यादा से बँधे हुए हैं तो. वे दोनों तरफ
बँधे हुए हैं."
डा. लोहिया धर्म और राजनीति का तालमेल ढूँढ़ते `रामायण मेले' के आयोजनों
तक पहुँच गये थे. वे राम के प्रतीक को किसी सप्र-~दाय से बाँधकर नहीं
देखता चाहते थे. राम तो सम्प्रदायों से उन्मुक्त हुआ भारतीय प्रतीक है.
अन्तर यह था कि डा. लोहिया बुराई से लड़ने के लिए राजनीति को पुष्ट करने
के लिए राम के प्रतीक का सहारा लेते रहे जब कि महात्मा गाँधी एक `सही
भारतीय-मनुष्य' बनाने के लिए राम के प्रतीक में अपनी आस्था बनाये हुए थे!
इस बुनियादी दृष्टि-भेद ने हिन्दुस्तान की राजनीति जैसी बनाई वह तो पिछले
दो तीन दशकों में उजागर हीं हुई है...भारतीय मनुष्य भी मर्यादाएँ छोड़कर
आचरण के नैतिक मूल्यों में कितना घटिया होता गया है--यह भी कमोबेश उसी
राजनीति का ही परिणाम रहा है.
