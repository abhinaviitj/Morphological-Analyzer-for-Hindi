<ठ्रन्स्लटेड् ंअटेरिअल्><ळिटेरटुरे><भ्हइरप्प,स्.ळ्.><अन्स्ह्व्रिक्स्ह><१९८१><श्हब्ड्कर्><ढेल्हि><११४-११९><२०००><भ्हइरप्प, श्.ळ्.-अन्स्ह्व्रिक्स्ह-ळ्ट्-औ> 

एक दिन कालेज में कात्यायनी से उसने पूछा- "कल आप कालेज आयेंगे न?""कल छुट्टी
है न!""कोई बात नहीं. आपसे मुझे एक महत्त्व की बात करनी है. कल आइए. मैं
संघ के कमरे में मिलूँगा, अन्य कोई नहीं होगा. बेझिझक बातें कर सकेंगे.""पूछ
सकती हूँ कि बातें किस विषय पर होंगी?""इतना सरल विषय नहीं है कि खड़े-खड़े
बातें कर लें." मुस्कराते हुए लेकिन दृढ़ता से राज ने कहा.दूसरे दिन दस
बजे से पहले ही राज नाटक संघ के कमरे में जा बैठा था. मन छटपटा रहा था.
मस्तिष्क में अनजान उद्धिग्नता भरी थी. उसने दस-बीस बार सोचा कि बात किस
तरह प्रारंभ की जाय. कोई समुचित उपाय नहीं सूझा. आखिर वह इस निष्कर्ष पर
पहुँचा कि उस समय जो भी सूझ जायेगा, वही ठीक होगा. इतने में कात्यायनी कमरे
में आ पहुँची. रोज की तरह उसके हाथ में पुस्तकें और टिफिन था. "भीतर आइए"
खड़े होकर राज ने कहा. वह हिचकिचाती हुई बाहर ही खड़ी रही. दुबारा बुलाया तो
भीतर गयी और कुर्सी पर बैठ गयी. वह चुपचाप, लेकिन मानो किसी निश्चित विषय
की प्रतीक्षा में बैठी थी. राज दो-चार मिनट सोचता रहा, फिर उसने पूंछा-
"आप जिस गाड़ी से रोज चलती हैं, वह कितने बजे यहाँ पहुंच जाती है?""दस
बजे."फिर मौन! नये विषय को खोजकर राज ने पूछा- "आप पहले से दुबली हो गई
हैं."कात्यायनी ने सिर उठाकर उसे देखा. अपनी असम्बद्ध बात पर राज को हँसी आ
गई. कात्यायनी के चेहरे पर मंद मुस्कान खेल गई. अब गंभीर होकर राज ने पूछा-
"घुमा-फिराकर पहेली बुझाने की जरूरत नहीं. क्या आप जानती हैं कि मैंने आपको
क्यों बुलाया है?""जी नहीं.""ऐसा कहकर आप सत्य से दूर भाग रही हैं. कोई बात
नहीं! अब आप और मैं केवल छात्रा और प्राध्यापक नहीं हैं. यद्यपि हम दोनों
में से किसी ने कुछ कहा नहीं, किन्तु बात आप भी जरूर जानती हैं. सच है न?"वह
खामोश बैठी रही. राज ने ही कहा- "आपके लिए मेरा मन तड़प रहा है. मैंने सोचा
था, मैं इस जिन्दगी में कभी शादी नहीं करूँगा. लेकिन अब यह निर्णय हिल गया
है."यह सुनते ही कात्यायनी को पसीना आ गया. यद्यपि यह अनपेक्षित नहीं था,
किन्तु उसका मन अभिमान, आश्चर्य और आनन्द से पुलकित हो उठा. साथ ही, उस
परिस्थिति का स्मरण हो आया जो नये अनुभव के दिनों में कभी स्पष्ट न थी.
अपने पुत्र, सास-ससुर, पति का स्मरण एक साथ उसके स्मृति-पटल पर दौड़ गया.
उसे अपनी द्वन्द्व-परिस्थिति का बोध इतना स्पष्ट कभी नहीं हुआ था. अब उसे
अपने अस्तित्व के द्वंद्व का तीव्र आभास होने लगा."चुप क्यों हैं?""मेरी
परिस्थिति से आप पूर्णत: परिचित हैं न?""हाँ! यह भी जानता हूँ कि आपका एक
बच्चा है. इंग्लैंड में मैंने देखा है कि प्रथम पति की संतान होने पर विधवाएँ
पुन: शादी कर लेती हैं. वे बच्चे भी माँ के साथ रहते हैं. आपका वह पुत्र भी
मेरा पुत्र है. मैं उसे प्यार करूँगा."जिस द्वन्द्व के बारे में कात्यायनी
कहना चाहती थी, उसके एक अंश का उत्तर राज ने स्वयं दे दिया था. लेकिन यह
उसकी परिस्थिति का पूर्ण हल नहीं था. उसने कहा- "मेरे सास-ससुर हैं. उनके
कुल-गौरव, गाँव में मान-सम्मान आदि के बारे में भी सोचना पड़ेगा.""कात्यायनी,
यह प्रश्न नया नहीं है. यह तुम अकेली का प्रश्न नहीं. क्षमा करना, मैं
एकवचन में बोल रहा हूँ"-कहकर वह उसके चेहरे की ओर देखने लगा. कात्यायनी
की असम्मति का कोई संकेत दिखाई न प़्अड़ा तो उसने आगे कहा, "मान-सम्मान का
प्रश्न तो मानव जीवन में आनेवाले समस्त विरोधों का मूल है. `मूलतत्त्व' नाटक
में मैंने इसी समस्या को तो प्रस्तुत किया है."कात्यायनी की चुप्पी को राज
उसकी मौन-सम्मति मानकर उसका हाथ पकड़कर कहने लगा, "क्या कहती हो? मन के मूल
धर्म से अन्याय करना अनुचित है, तुम्हें भी इतना समझ लेना चाहिए."कात्यायनी
ने हाथ नहीं छुड़ाया. उसका मन प्रचण्ड विचार-भँवर में फँसा चक्कर काट रहा
था. वह समझ नहीं पा रही थी कि क्या हो रहा है. कुछ देर बाद वह शांत हुआ.
"मेरी बात का जवाब दो" कहकर राज ने उसका हाथ दबाया."आपके बिना मैं जी नहीं
सकती" कात्यायनी ने कहा.दोनों के मन को शांति मिली. झंझावत की दो तरंगें
जैसे परस्पर मिलकर शांत होती हैं, उसी तरह इन दोनों को शांति मिली. लगभग एक
घण्टे तक दोनों बातें करते रहे. इसके बाद कात्यायनी ने नागलक्ष्मी से मिलना
उचित समझा, लेकिन राज ने भाभी को अभी इस सम्बन्ध में कुछ बताने से मना कर
दिया. कमरा बन्द कर वह भी साथ हो लिया.दिन-भर कात्यायनी का मन प्रफुल्लित
रहा. शाम को ट्रेन में बैठी तो लग रहा था मानो आज सारी प्रकृति आनन्द से
हँस रही है. अब तक सिद्धि-सौंदर्य के बिना केवल अपने चैतन्य से लहलहाने
वाले प्रकृति-सौंदर्य में एक नया अर्थ दिखाई देने लगा. सूखी हरियाली में
अब फल लगने वाले थे.शाम को घर पहुँची. रात के भोजन के पश्चात् लेती तो
कात्यायनी का मन विपरीत दिशा में घूमने लगा. परीक्षा की तैयारी के लिए
इस साल ऊपरी मजिले में वह अकेली सोती थी. चीनी नीचे दादी के साथ सो जाता
था. लक्ष्मी भी भागीरतम्मा के कमरे में सोती थी. अनायास ही आज कात्यायनी
को कालेज का पहला दिन स्मरण हो आया. सास-ससुर के चरण छूकर जिस उद्देश्य
से वह कालेज गई थी, उसकी याद हो आई. अपने स्वर्गीय पति के अपूर्ण कार्य,
अपूर्ण इच्छा को पूर्ण करने के उद्देश्य ने उसके मन को विचलित कर दिया. उसके
बताये हुए कारण से सास और खासकर ससुर, दोनों ने तुरंत अनुमति दे दी थी. फीस,
पुस्तकें, रेल-किराये आदि के लिए ससुर से काफी पैसे मिलते थे. अब कुछ समय
से घर के हिसाब-किताब की जिम्मेदारी भी उसी पर आ पड़ी थी. बच्चा चार साल
का हो गया है. अगले वर्ष उसे स्कूल भेजना पड़ेगा. इस परिस्थिति का स्पष्ट
चित्र जब उसकी आँखों के सामने उभरा तो उसे लगा अपने संबंधियों को छोड़कर
दूसरा विवाह करना सरासर अनुचित है. उसने सोचा कि आज सुबह का निर्णय, इस
परिवार अर्थात् अपने स्वर्गीयपति, विश्वास करने वाले पुत्र, सास-ससुर,
इन सबके प्रति अन्याय होगा.काफी रात गये तक इन्हीं विचारों में कात्यायनी
करवटें बदलती रही. अंत में उसने निश्चय कर लिया कि कल से राजाराव से नहीं
मिलना चाहिए. और नागलक्ष्मी के घर जाना भी बन्द कर देना चाहिए. बारह बजे,
नीचे उतरकर उसने स्नानगृह में हाथ-पैर धोये. वहाँ से पूजागृह में जाकर भगवान्
को नमस्कार किया. वह ऊपर जा रही थी कि बैठक में पढ़ रहे श्रोत्रियजी ने पूछा-
"क्यों बेटी, अभी सोई नहीं?""भगवान् को नमस्कार करने गयी थी.""अच्छा! जल्दी
सो जाओ."वह ऊपरी मजिले पर पहुँची. अभी तक ससुर को पढ़ते देखकर उसने अपने-आप
निश्चय कर लिया कि परीक्षा के पश्चात् श्रद्धापूर्वक रोज उनसे भगवगीता,
उपनिषद् का अध्ययन करेगी.एक सप्ताह तक कात्यायनी राज से नहीं मिली. कक्षा में
भी नहीं गयी. इस डर से कि किसी के द्वारा बुलवा न ले, वह लेडीज कामन रूम में
भी नहीं बैठती. उस सप्ताह उसकी मन:स्थिति बड़ी विचित्र रही. दौड़कर उनसे
मिलूँ- ऐसी एक अदम्य अभीप्सा उसके संयम को चीरकर ऊपर उठती. लेकिन वह उसे दूनी
दृढ़ता से दाब देती. वह आस-पास की प्रकृति के बारे में अब नहीं सोचती. अचेत
स्वरूप प्रकृति के चेतन रूप में वह स्वयं प्रचण्ड द्वन्द्व-स्थल जो बन गयी
थी. धर्म, समाज, नीति आदि काल्पनिक और कृत्रिम रूढ़ियाँ उतनी ही प्रचण्ड
शक्ति के साथ फैली हुई थीं. उसके मन में यह जानने की उत्कट जिज्ञासा थी
कि वे केवल अभ्यास-बल से प्राप्त विश्वास हैं या उसकी अन्तरात्मा के मूल्य
स्वरूप? लेकिन जिज्ञासा के सूत्र को पकड़कर सत्य को ढूँढ़ना उसकी बुद्धि के
परे था. कारण, उसके मन में, जो इन दो शक्तियों की युद्धभूमि थी, जिज्ञासा
के लिए आवश्यक शांति और सहन-शक्ति का अभाव था.एक दिन रात-भर उसे नींद नहीं
आई. कर्म-धर्म की बात सोच-सोच-कर उसका दिमाग खाली हो गया था. अन्तरात्मा
से उपजी मन की पुकार के सम्मुख शेष समस्त भावनाएँ लुप्त हो गयी थीं. वह
आधी रात के समय खिड़की के पास खड़ी होकर बाहर देख रही थी. अभिपिक्त-सी
पूर्ण चाँदनी में मोगरे की लता नये आम्र-वृक्ष का आलिंगन कर मुस्कराती खड़ी
थी. सुबह तीन बजे तक वही दृश्य देखती रही. तब श्रोत्रियजी जागे. पिछवाड़े
बगीचे से होते हुए वे गुंडल नदी की ओर चले गये. कात्यायनी खिड़की के पास
ही बैठी थी. श्रोत्रियजी लौटे. कपड़े लेकर सामने के द्वार से वे स्नानघाट
की ओर गये. कात्यायनी को सब सुनाई दे रहा था.शेष दो घण्टे का समय बड़ी
मुश्किल से बिताकर, वह नीचे आयी. अब तक वह एक दृढ़ निष्कर्ष पर पहुँच
गयी थी. स्नान करके कपड़े पहने. टिफिन लिया और बगीचे से चमेली के पुष्प
चुने. लम्बी-पतली माला बनाई. कदली-पत्र में लपेटकर उसे अपने रूमाल में रख
लिया. भोजन करके घर से निकली तो `माँ जल्दी आना'-चीनी की यह आवाज उसे स्पष्ट
सुनाई नहीं दी. ट्रेन के धीमी गति से चलने के कारण उसे मन में कोसती हुई
वह चामराजपुर स्टेशन पर उतरकर कालेज पहुँची. अभी सवा दस बजे थे. साढ़े दस
बजे राज का पीरियड था. इस विश्वास से कि राज अब तक आ गया होगा, वह सीधे
प्राध्यापक-कक्ष के द्वार पर पहुँची. चपरासी से राजाराव को बुलाने के लिए
कहा. वह बाहर कात्यायनी को देखकर हर्षित हो उठा. उसके "इतने दिनों से.  .  .
!" वाक्य पूर्ण करने से पहले ही कात्यायनी बोल उठी, "आज छुट्टी ले लीजिए,
कहीं एकान्त स्थान पर जायेंगे. मुझे आपसे बहुत कुछ कहना है." "कालेज
के पीछे खड़ी रहो, दो मिनट में आता हूँ" कहकर राज भीतर चला गया.राज अपनी
साइकिल लेकर आया. दोनों चल पड़े. कुक्करहल्लि के पेड़ों की छाया में चलते
हुए राज ने पूछा, "इतने दिन मेरी नजरों से छिपती क्यों रहीं?""अभी कुछ मत
पूछिए! चलिए कहीं बैठकर बताऊँगी; अब कभी ऐसी भूल न होगी."चारों ओर हरे-भरे
खेत फैले थे. उनके बीच कहीं-कहीं ऊँचे हरे पेड़ खड़े थे. आधे घण्टे तक
चलने के बाद भी लोग रास्ते में घूमते हुए मिलते रहे. अंत में राज ने कहा,
"तुम साइकिल पर बैठ जाओ. जल्दी जा सकेंगे. कुछ दूर और चलेंगे तो लोग नहीं
मिलेंगे.""मुझे साइकिल पर बैठने की आदत नहीं है, गिर गयी तो?""मेरी पकड़ में
रहोगी, गिरने का प्रश्न ही नहीं उठता" और वह कात्यायनी के चेहरे की ओर देखर
हँस पड़ा. कोई देख लेगा, इस संकोच से वह हिचकिचाई, लेकिन राज ने उसका हाथ
पकड़कर साइकिल पर आगे बैठाया और फिर स्वयं सवार हो गया. कात्यायनी का मन एक
साथ अनेक छोटे-बड़े विचारों में उलझा हुआ था. उसे दोनों हाथों से घेरकर
राज हैंडल पकड़े हुए था. शरीर को थोड़ा झुकाकर पैडल मारता तो कात्यायनी
उसकी छाती से सट जाती. आते-जाते लोग उन्हें देखते. दो मील जाने के बाद राज
ने पूछा- "और कितनी दूर चलेंगे?""मरने तक चलते चलो."और एक मील जाने पर एक
गाँव मिला. वृक्ष-समूह, तालाब आदि को पारकर लगभग चार मील और आगे बढ़े. उस
निर्जन क्षेत्र में एक झरना मिला. झरने के पास उतरे. राज साइकिल लिये हुए
मुख्य मार्ग छोड़ छोटे जंगल की ओर बढ़ा. लगभग दो फर्लांग चलने पर निर्जन
स्थान मिला. छोटे-छोटे वृक्षों से आवृत वहाँ एक झरना बह रहा था. वहीं साइकिल
रखकर राज ने कहा- "यहीं बैठें."कात्यायनी घास पर बैठ गयी. बगल में बैठते हुए
राज ने पूछा- "अब कहो, तुम इतने दिनों तक मुझसे छिपती क्यों रहीं?"दीर्घ
नि:श्वास छोड़ते हुए उसने कहा- "मन में एक अजीब-सा द्वन्द्व चल रहा था.
कल रात ही निर्णायक स्थिति में पहुँची हूँ."कात्यायनी का हाथ पकड़कर राज
ने प्रश्न किया- "क्या द्वन्द्व अब भी है?""आप हाथ पकड़े रहते हैं तो नहीं
रहता. सदा के लिए पकड़े रहें ताकि फिर वह कभी न उठ सके."राज की दृष्टि रूमाल
में रखी पुष्पमाला की ओर गयी. सुगंध से यद्यपि वह जान गया था, फिर भी पूछा-
"इसमें क्या है?"
