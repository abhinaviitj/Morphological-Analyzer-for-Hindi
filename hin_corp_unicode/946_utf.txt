<णटुरल् श्चिएन्चे><श्चिएन्चे अन्ड् शोचिएट्य्><घुनकर् ंउले><शन्सर् के ंअहन् घनिटग्य><१९९०><षज् खमल् फ्रकस्हन्><णेत् ढेल्हि><२९२ टो २९७><२६००><ंउले-शन्सर् के ंअहन् घनिटग्य><ढ्हनन्जय् खुमर्>

हेनरी प्वाँकारे की स्मरण-शक्ति बड़ी विलक्षण थी. किसी पुस्तक को एक बार पढ़
लेने पर ही उन्हें स्मरण रह जाता था कि कौन-सी बात किस पृष्ठ पर और किस पंक्ति
में है! देखने में आता है कि अधिकांश गणितज्ञ प्रमेयों और सूत्रों को अपनी
दृष्टि के जरिए आत्मसात करते हैं, स्मरण रखते हैं. मगर प्वाँकारे की बात निराली
थी. उनकी आंखे कमजोर थी. जब वे उच्च कक्षाओं के विद्यार्थी बनें, तो उन्हें
श्यामपट्ट पर लिखा हुआ साफ-साफ नजर नहीं आता था. इसलिए वे कक्षा में पीछे बैठते
थे और केवल कानों से लेक्चर सुनते थे, लिखते कुछ भी नहीं थे !
गणितज्ञों के भुलक्कड़ स्वभाव के बारे में जो ढेर सारे किस्से प्रचलित हैं उनमें
से अधिकांश मनगढंत हैं. मगर पता चलता है कि प्वाँकारे न केवल भुलक्कड़ थे, बल्कि
कुछ हद तक असामाजिक भी थे. बताया जाता है कि जब वे किसी होटल में ठहरते, तो वहां
की चादरें-तौलिए भी अपने बक्से में रख लिया करते थे!
प्वाँकारे के भुलक्कड़ स्वभाव का एक और पहलू एक किस्से से स्पष्ट हो जाता है.
फिनलैंड का एक गणितज्ञ प्वाँकारे से कुछ महत्व के वैज्ञानिक विषयों पर
विचार-विमर्श करने के लिए पेरिस आया . सेविका ने उनके आने की सूचना प्वाँकारे को
दी, तब भी वे उनका स्वागत करने बाहर नहीं आए, बल्कि अपने अध्ययन-कक्ष में
चहलकदमी करते हुए सोचते रहे. आगंतुक बैठक में प्वाँकारे के पधारने का इंतजार
करते रहे. अंतत: तीन घंटे बाद प्वाँकारे ने परदों को हटाकर बैठक में झाँका और
बोले: "आप मेरे काम में विध्न डाल रहे हैं." सुदूर फिनलैंड से आए वे गणितज्ञ उठकर
चले गए!
मगर प्वाँकारे काफी कोमल स्वभाव के व्यक्ति थे . उन्हें पशु-पक्षियों से बेहद
प्यार था. बचपन में एक बार, निशाना न साधने पर भी, उनकी बंदूक की गोली से एक
पक्षी मर गया था. उस दिन से उन्हें बंदूक से विरक्ति हो गई.
प्वाँकारे की गणित के प्रति गहरी दिलचस्पी तब बढ़ी जब वे पंद्रह साल के हुए.
उनके गणितीय अध्ययन की जीवनभर एक प्रमुख विशेषता यह रही कि वे टहलते हुए दिमाग
में हि समस्या के बारे में सोचते रहते थे. दिमाग में समस्या का पूर्ण हल प्राप्त
हो जाने के बाद ही वे उसे कागज पर उतारते थे. वे प्राय: एक ही बैठक में अपने
शोध-निबंध को पूरा लिख डालते थे. उन्होंने शास्त्रीय भाषाओं और शैली पर अच्छा
अधिकार प्राप्त कर लिया था. फ्रांस और प्रशिया के बीच १८७० ई. में हुए युद्ध के
दौरान सोलह साल के प्वाँकारे ने अपने देश की दुर्दशा देखी और साथ ही हमलावरों की
जर्मन भाषा भी सीखी. मगर प्वाँकारे के मन में जर्मन गणितज्ञों के प्रति सदैव
सम्मान बना रहा.
सत्रह साल की आयु में, १८७१ ई. प्वाँकारे ने स्नातक की परीक्षा पास की. इस
परीक्षा में गणित विषय में वह बड़ी मुश्किल से ही पास हुए. वजह यह थी कि वह
परीक्षा देने देर से पहुंचे थे और गणित के एक सरल प्रश्न को भी हल करने में गलती
कर बैठे थे. मगर प्रमुख परीक्षक प्वाँकारे की प्रतीभा से परिचित थे. प्वाँकारे
उत्तीर्ण हुए.
उसके बाद प्वाँकारे वनविद्या संस्थान की प्रवेश-परीक्षा में बैठे और गणित में
प्रथम पुरस्कार प्राप्त किया. तब से प्वाँकारे की गणितीय प्रतिभा प्रस्फुटित
होने लगी. उनके सहपाठी यदि उनसे गणित के किसी सवाल का हल पूछते, तो फौरन उत्तर
मिल जाता था.
पाठकों को फ्रांसीसी गणितज्ञ इवारिस गाल्वा (१८११-३२ ई.) की जीवन-कथा याद होगी.
परीक्षक गाल्वा की गणितीय प्रतिभा को पहचानने में असफल रहे. परिणामत: गाल्वा के
लिए उन्नति के रास्ते बंद रहे और बीस साल की अल्पायु में उन्की मृत्यु हुई. आरंभ
में रामनुजन् (१८८७-१९२० ई.) को भी गाल्वा-जैसी परिस्थितियों का ही सामना करना
पड़ा था. भारत में शिक्षण की दशा आज भी लगभग वैसी ही है, जैसी कि रामनुजन् के
समय में थी.
लेकिन फ्रांसीसियों ने गाल्वा के उदाहरण से अच्छा सबक सीख लिया था. प्वाँकारे जब
पोलीटेकनिक में पहुंचे, तो उन्होंने अपनी गणितीय प्रतिभा का भरपूर परिचय दिया.
मगर शारीरिक कसरतों और चित्रांकन तथा रेखांकन में वे एकदम कोरे थे. उनके
रेखांकनों का प्राय: मजाक उड़ाया जाता था. प्वाँकारे को रेखांकन के पर्चे में
शून्य मिला! परीक्षा के नियम के अनुसार, किसी विद्यार्थी को यदि किसी विषय में
शून्य मिल जाता था, तो उसे अगली कक्षा में प्रवेश नहीं मिलता था. प्वाँकारे की
प्रतिभा से परीक्षक भलीभांति परिचित थे. वह नहीं चाहते थे प्वाँकारे फेल हो जाए.
इसलिए, कहा जाता है कि, परीक्षक न शून्य के पहले दशमलव बिंदु और शून्य के आगे १
का अंक रख दिया. अर्थात्, प्वाँकारे को रेखांकन में .०१ अंक मिले और वे परीक्षा में उत्तीर्ण हुए.
पोलीटेकनिक में पढ़ाई पूरी करने के बाद इक्कीस साल के प्वाँकारे ने इंजीनियर बनने
के इरादे से १८७५ ई. में खनिज विद्यालय में दाखिल लिया. तकनीकी अध्ययन के अलावा
उन्हें जो समय मिलता, उसे वे गणित के अध्ययन में लगाते थे उन्हीं दिनों उन्होने
अवकल समीकरणों (डिफरेंशियल इक्वेशंस) से संबंधित एक व्यापक समस्या का अध्ययन
किया. तीन साल बाद प्वाँकारे ने उसी समस्या के बारे में 'डाक्टर' की उपाधि के लिए
पेरिस विश्वविद्यालय में एक शोध-प्रबंध प्रस्तुत किया. परीक्षक ने प्रबंध को
उपिधि के योग्य पाया और टिप्पणी जोड़ी कि प्रबंध में इतनी उपयोगी सामग्री है कि
उससे कई प्रबंध तैयार हो सकते है!
प्वाँकारे अंत: प्रज्ञा के धनी थे, इसलिए वे सीधे ही हल प्राप्त कर लेते थे. बीच
के चरणों में न उलझकर वे सीधे ही परिणाम पर पहुंच जाते थे. इसलिए उनके गणितीय
विचारों को सहजता से समझने में कइयों को काफी कठिनाई होती थी. प्वाँकारे के
दिमाग में विचारों की बाढ़-सी आती थी और उसमें वे बहते जाते थे. महान गौस के
दिमाग में भी गणितीय विचार ऐसे ही कोलाहल मचाते रहते थे, मगर वे सोच-समझकर बहुत
थोड़ा ही लिखते थे. प्वाँकारे की स्थिति भिन्न थी. वे बेरोकटोक लिखते ही जाते थे
और पीछे मुड़कर देखने या जांचने की जरुरत नहीं समझते थे. यही वजह थी कि
प्वाँकारे इतना अधिक लिख पाए.
प्वाँकारे को खनन इंजीनियर का पेशा रास नहीं आया. उनकी दिलचस्पी गणित में थी.
'डाक्टर ' की उपाधि के लिए प्रस्तुत किए गए प्रबंध से उनके लिए गणितज्ञ के पेशे
का रास्ता खुल गया था . दिसंबर १८७९ में काएन (पश्चिमोत्तर फ्रांस) के विद्यापीठ
में प्वाँकारे को गंणितीय विश्लेषण के प्राध्यापक का पद मिला. दो साल बाद, २७
साल की आयु में, पेरिस विश्वविद्यालय में उनकी नियुक्ति हुई. तब से प्वाँकारे का
शेष जीवन प्राय: पेरिस में ही गुजरा.
प्वाँकारे का गणितीय अन्वेषक का जीवन १८७९ ई. में काएन में प्राध्यापक बनने के
साथ शुरु हुआ. उनकी मृत्यु १९१२ ई. में हुई. बीच के इन ३४ सालों में प्वाँकारे
ने कितना सारा काम किया, इसका जिक्र हम पहले कर ही चुके हैं. यहां प्वाँकारे के
समस्त गवेषणा-कार्य का विवेचन करना तो दूर रहा, नामोल्लेख कर पाना भी संभव नहीं
है. इसलिए हम उनकी चंद प्रमुख उपलब्धियों की ही यहां थोड़ी चर्चा करेंगे.
अवकल समीकरणों पर विचार करते हुए प्वाँकारे ने १८८० ई. में, जब वे छब्बीस साल के
थे, दीर्धवृत्तीय फलनों के क्षेत्र में कई महत्वपूर्ण आविष्कार किए. हम जानते
हैं कि कुछ फलन आवर्त (पिरिओडिक) होते हैं. ऐसे फलनों में चर का मान एक
निश्चित मात्रा में बढ़ाया जाए, तो वह फलन पुन: अपने आरंभिक मान पर लौटता
है. त्रिकोणमितीय फलन आवर्त होते हैं. जैस-
 सिन् (ॅ + २ )=सिन्(ॅ+ह् )=सिन्(ॅ+६ )=सिन् ॅ
दीर्धवृत्तीय फलन के दो आवर्तनांक होते हैं. मान लीजिए कि ये फ्१ और फ्२ हैं. तब-
 ऐ(ॅ+प्१)=ऐ(ॅ), ऐ(ॅ+प्२) =ऐ(ॅ)
ऐसे फलन को द्वि-आवर्त कहते हैं. प्वाँकारे ने सिद्ध किया कि आवर्तता एक अन्य
सार्विक गुण की महज एक विशिष्ट दशा है. वह सार्विक गुण यह हैं कि, कुछ फलन ऐसे
होते हैं कि चर के बहुत-से मानों में से कोई भी एक रख देने से फलन का मान
ज्यों-का-त्यों बना रहता है. प्वाँकारे ने सिद्ध किया कि ऐसे मानों की संख्या
अनंत किंतु गणनीय है.
पिछली सदी के नौवें दशक के दौरान प्वाँकारे ने ऐसे कई फलनों का सृजन करके उनके
गुणधर्म निर्धारित किए. इन विषय से संबंधित उनके कई महत्वपूर्ण शोध-निबंध
प्रकाशित हुए. प्वाँकारे ने इन फलनों को जर्मन गणितज्ञ लाज़ारुस फुख्स
(१८३३-१९०२ ई.) के नाम पर फुख्सीय फलन नाम दिया था. आज इन फलनों को हम स्व-आकारी
(आटोमार्फिक) फलनों के नाम से जानते हैं. आधुनिक गणित में इन स्वाकारी फलनों का
बड़ा महत्व हैं. स्वाकारी फलनों के अंतर्गत दीर्धवृत्तीय फलनों का समावेश होता
है और दीर्धवृत्तीय फलनों के अन्तर्गत त्रिकोणमितीय फलनों का.
फुख्सीय या स्वाकारी फलनों की सृजन-प्रक्रिया के बारे में प्वाँकारे
ने अपने प्रसिद्ध निबंध 'गणितीय सृजन' में बड़ी दिलचस्प मनोवैज्ञानिक जानकारी दी
है. प्वाँकारे इन फलनों के बारे में करीब पंद्रह दिन तक गहन चिंतन करते रहे. मगर
उन्हें कोई सफलता नहीं मिली. तब एक दिन, आदत न होने पर भी, उन्होंने ब्लैक काफी
पी. उसके बाद वह सो नहीं पाए. सोचते रहे. उनके दिमाग में विचार मंडराते रहे.
सुबह होने तक उन्हें एक विशिष्ट प्रकार के फुख्सीय फलनों का अस्तित्व सुस्पष्ट
हो गया. तब परिणामों को कागज पर उतारने में उन्हें ज्यादा समय नहीं लगा.
उसके बाद प्वाँकारे फुख्सीय फलनों के अधिक व्यापक गुणधर्मी की खोजबीन में जुट गए
और उस प्रयास में उन्होंने एक ऐसी श्रेणी की खोज की, जिसे उन्होंने थीटा-फुख्सीय
का नाम दिया.
उस समय प्वाँकारे काएन में रहते थे. श्रेणी का सृजन करने के बाद प्वाँकारे
भूवैज्ञानिकों के एक यात्रा-दल में शामिल हुए. यात्रा के दौरान वे अपने गणितीय
गवेषणा-कार्य को एकदम भूल गए थे. एक दिन वे एक गाड़ी में चढ़नें ही जा रहे थे कि
एकाएक उनके दिमाग में फुख्सीय फसलों के बारे में एक महत्वपूर्ण विचार कौंधा.
उनको एकाएक स्पष्ट हुआ कि फुख्तीय फलनों को परिभाषित करने के लिए उन्होंने जिन
रुपांतरणों का उपयोग किया है वे अ-यूक्लिडीय ज्यामिति के रुपांतरणों के समतुल्य
हैं. यात्रा से काएन लौटने के बाद प्वाँकारे ने एकाएक प्रकट हुए उस विचार की
जाँच की और उसे सही पाया.
गणितज्ञ किस प्रकार सृजन करते हैं, यह मनोविश्लेषण का एक अत्यंत महत्वपूर्ण विषय
है. प्वाँकारे ने अपनी सृजन-प्रक्रिया के बारे में स्वयं कुछ घटनाएं उदाहरण के
तौर पर प्रस्तुत की हैं. कुछ अन्य गणितज्ञों के बारे में भी ऐसी घटनाएं सुनने को
मिलती हैं. इनमें चमत्कार-जैसी कोई बात नहीं है. रामानुजन् और रीमान को भी कई
गणितीय परिणाम एकाएक ही प्राप्त हुए थे. ऐसी स्थितियों में अंत:प्रज्ञा निश्चय
ही महत्व की भूमिका अदा करती है.
प्वाँकारे ने विश्लेषण पर असाधारण अधिकार प्राप्त कर लिया था. उन्होंने
सैद्धांतिक खगोल-विज्ञान को एक नए धरातल पर उठाने में विश्लेषण का भरपूर
इस्तेमाल किया. न्यूटन, आयलर, लाग्राँज और लापलास ने सैद्धांतिक खगोल-विज्ञान के
विकास में महत्वपूर्ण योग दिया था. मगर उन्नसवीं सदी में खगोल-विज्ञान के
अन्वेषण के लिए कई सारी नई गणितीय तकनीकें उपलब्ध हुई थी. उनका उपयोग करने वाले
प्वाँकारे पहले गणितज्ञ थे.
एक उदाहरण लीजिए. हम जानते हैं कि हर पिंड हर अन्य पिंड को आकर्षित करता है. दो
पिडों के बीच के आकर्षण के लिए न्यूटन ने एक नियम भी दिया है. मगर विश्व में हम
सर्वत्र देखते हैं कि समस्या केवल दो पिंडों के बीच के आकर्षण तक सीमित नहीं
रहती. अनेक पिंड एकसाथ एक-दूसरे को आकर्षित करते रहते हैं. पृथ्वी को केवल सूर्य
ही नहीं, चंद्र तथा थोड़ी-बहुत मात्रा में मंगल, शुक्र आदि ग्रह भी आकर्षित करते
रहते हैं. अत: बुनियादी समस्या दो पिंडों के बीच की नहीं, बल्कि अनेकानेक पिंडों
के बीच के आकर्षण की है.
दो पिंडों के बीच के आकर्षण की समस्या न्यूटन ने पूर्णत:सुलझा दी थी. तीन पिंडों
के बीच के आकर्षण की समस्या को भी काफी हद तक सुलझा लिया गया है. मगर असली
समस्या है अनेकानेक पिंडों के बीच के आकर्षण की. इसे हल करने के लिए स्वीडेन के
राजा ने १८८७ ई. में एक पुरस्कार भी घोषित किया था. प्वाँकारे इस समस्या को
पूर्णत: हल नहीं कर पाए, फिर भी पुरस्कार उन्हीं को मिला. पुरस्कार के लिए
निर्णायक मंडल के सदस्य थे-वायरस्ट्रास, हर्मिट और मिताग-लेफलर. वायरस्ट्रास ने
अपना निर्णय देते हुए स्वीडेन के गणितज्ञ मिताग-लेफलर को लिखा-प्वाँकारे का "यह
कृतित्व प्रस्तावित समस्या का पूर्ण हल प्रस्तुत नहीं करता, फिर भी इसका महत्व
इतना अधिक है कि इसके प्रकाशित होने पर खगोल-यांत्रिकी के इतिहास में एक नए
अध्याय का आरंभ होगा." प्वाँकारे को पुरस्कार मिल गया. फ्रांस ने भी अपने इस
वैज्ञानिक को अपना सर्वोच्च सम्मान प्रदान किया.
प्वाँकारे ने पिछली सदी के अंतिम दशक में खगोल-यांत्रिकी पर तीन खंडों में एक
ग्रंथ प्रकाशित किया. फिर वर्तमान सदी के प्रथम दशक में सैद्धांतिक खगोल-विज्ञान
के बारे में तीन खंडों में उन्होंने एक और ग्रंथ प्रकाशित किया. इस ग्रंथ में
प्वाँकारे ने प्रमाणित किया है कि यदि द्रव से बना हुआ कोई पिंड घूर्णन करता है
तो वह कौन-सा आकार ग्रहण करेगा. उन्होंने सिद्ध किया कि अधिकाधिक रफ्तार से
घूर्णन करनेवाला ऐसा गोलाकार पिंड क्रमश: अंडाकार और नाशपाती का आकार ग्रहण करके
अंत में एक पेट निकले हुए पिंड में बदलकर अपनी द्रव्यराशि को दो असमान भागों में
विभक्त कर देगा.
प्वाँकारे ने गणित और भौतिकी के प्राय: प्रत्येक क्षेत्र में महत्वपूर्ण योग
दिया है. उन्होंने प्रायिकता सिद्धांत (थ्योरी आफ प्रोबेबिलिटी) के क्षेत्र में
भी काम किया है. संयोग (चांस) के बारे में लिखे अपने विस्तृत निबंध में उन्होंने
संयोग के विभिन्न अर्थो का बढिया विवेचन किया है. प्वाँकारे ने, आइंस्टाइन के
कुछ ही समय पहले, आपेक्षिकता के सिद्धांत के बारे में काफी महत्वपूर्ण विचार
प्रस्तुत कर दिए थे.
गाल्वा (१८११-१८३२ ई.) या आबेल (१८०२-२९ ई.) की तरह प्वाँकारे की उपेक्षा नहीं
हुई. उन्हें अपने समय के सर्वोच्च सम्मान व पुरस्कार प्राप्त हुए. वे १८८७ ई.
में बत्तीस साल की आयु में ही फ्रांस की विज्ञान अकादमी के सदस्य चुने गए थे.
बावन साल की आयु में, १९०६ ई. में, वे विज्ञान अकादमी के अध्यक्ष चुने गए. एक
फ्रांसीसी वैज्ञानिक को मिलने वाला यह सर्वोच्च सम्मान था. प्वाँकारे को फ्रांस
की साहित्य अकादमी का भी सदस्य चुना गया था. एक वैज्ञानिक को उसके निबंधों की
साहित्यिक शैली के लिए यह सम्मान मिलना सचमुच ही बहुत बड़ी बात थी.
प्वाँकारे का जीवन सुखमय रहा. १९०४ ई. में वे अमरीका की यात्रा पर गए थे, अन्यथा
उनका अदिकांश जीवन पेरिस में ही गुजरा. उनके एक पुत्र और तीन पुत्रीयां हुई.
प्वाँकारे १९०८ ई. में रोम में आयोजित अंतर्राष्ट्रीय गणितीय कांग्रेस में शामिल
हुए. उन्होंने `गणितीय भौतिकी का भविष्य' विषय पर एक निबंध तैयार किया था. किंतु
बीमार पड़ने के कारण वे स्वयं अपना निबंध नहीं पढ़ पाए. इटली में ही उनकी
प्रास्टेट ग्रंथि की सूजन का आपरेशन हुआ. लगा कि उन्हें पुन: स्वास्थ्य-लाभ हो
गया है. पेरिस लौटकर वे पुन: जोर-शोर से खोजकार्य में जुट गए.
