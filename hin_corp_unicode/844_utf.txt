<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><ंअहेन्ड्र शरल्><भम्बइ ंएइन् ऐक् आउर् ळडिअ><१९९२><इरेन्ड्र घ्होस्ह्><आल्लहबड्><८८><२४६०><ंअनोहर्-भम्बइ ंएइन् ऐक् आउर्><ढेएप आग्रर्तल्>

चार मार्च १८८२ का दिन बम्बई पुलिस के लिए विशेष महत्व का रहा. सुबह खार-डांडा
रोड, बांदरा में दो हत्यारे खुद ही बम के शिकार हो गये. उसी शाम के पुलिस ने
उपने आपको फौज के रुप में ढाल दिया. सिख आंतकवादी गतिविधियों का सुराग पाकर
उन्हें युद्धस्तर की तैयारी करनी पड़ी.
अभी बड़ौदा काण्ड की याद पुरानी नहीं पड़ी थी कि लोखण्डवाला परिसरवाला काण्ड हो
गया . अभी वहां के खून के धब्बे भी नहीं धुले थे कि भाण्डुप उपनगर में उनकी
किलेबंदी की सूचना मिली. भाण्डुप क्षेत्र में लगभग तीन महीने से आतंकवादियों की
गतिविधियों की सूचनाएं पुलिस थानों में पहुंच रही थीं. मगर उन पर ध्यान देने की
फुरसत व्यस्त अधिकारियों को नहीं थी. सिख आतंकवादी महानगर में बसे सिखों के पास
आकर ठहरते हैं. फिर वे अपने लिए ठहरने की सुविधा जुटाने का काम करते हैं.
फिर सिख व्यापारियों के पास खालिस्तान के नाम पर लाखों रुपये का 'दान'लेने पहुच
जाते हैं, "देखो भाई, खालिस्तान बनेगा, तो तुम्हें ही मक्खन खाने को मिलेगा. फिर
तो तब तक जरुर कहीं न कहीं शहीद हो चुके होंगे. अगर रुपया नहीं दिया, तो फिर जान
लो, हमें सख्त कदम उठाने पड़ेंगे. आप तो पुलिस से सुरक्षा मांग लोगे, मगर
तुम्हारे जो नाते-रिश्तेदार पंजाब में हैं,उनको कैसे बचाओगे? हमारे पास आपके
तमाम रिश्तेदारों की लिस्ट मौजूद है."
बम्बई में बसे सम्पन्न सिखों के पास कोई विकल्प नहीं रह जाता. जो कुछ भी उनके
पास होता है, निकाल कर दे डालते है. ऐसी ही एक सूचना पर तीन दिन में पुलिस के
जासूस उस क्षेत्र में चक्कर लगा रहे थे. उन्हें पता लगा था कि रकम वसूल करने के
लिए वे आएंगे. देनदार ने लम्बी रकम का इंतजाम करने के लिए तीन दिन का समय मांगा
था. इस सूचना के आधार पर पुलिस ने संदेह पर सफेद रंग की साफ-सुथरी एक एम्बेसडर
कार को रोका. उस कार को रुपया ऐठने के काम में लाया जा रहा था. उससे सुराग मिले
और थोड़ी ही देर में वहां पर आसपास के उपनगर के थानों(बिक्रोली, भाणडुप,
मुलुण्ड) से सिपाहियों के दल आ पहुंचे. मुख्यालय को भी बेतार से सूचना पहुंची थी.
वहां से भी छापामार आतंकवादियों का सामना कर सकनेवाले कमाण्डों और पलक झपकते ही
निशाना दाग देनेवाले दल तथा भागते बदमाशों का पीछा करनेवाले कुत्तों का पुलिसदल
आ पहुंचा. उत्तरी क्षेत्र के अतिरिक्त आयुक्त आफताब अहमद खां, मुख्यालय से
संयुक्त आयुक्त रामदेव त्यागी और आयुक्त राममूर्ति भी व्यूह-रचना के लिए पहुंच
गये. कुल मिला कर खाकी वर्दीधारियों की संख्या ४०० तक पहुंच गयी.
बम्बई से आगरा जानेवाली सबसे पुरानी रोड(अब लालबहादुर शास्त्री रोड) के बायीं ओर
धाटकोपर उपनगर से ही मुलुण्ड उपनगर तक पहाड़ियों की एक श्रृंखला-सी चली गयी है.
मैदानी क्षेत्र में चप्पे पर भवन और करखाने खड़े हो गये हैं. पहाड़ियों की
ढलानों पर अनाधिकृत कब्जा करनेवाले लोगों ने झोपड़ों के गांव बसा लिये हैं. कुछ
टीन के, कुछ चटाइयों के, कुछ ईंट-पत्यरों के झोपडों में काफी संख्या में
गैरकानूनी काम करनेवाले लोग रहते है. इसलिए उनमें से किसी ने भी पुलिस को यह खबर
नहीं भेजी थी कि उनके पड़ोस में आतंकवादियों का आना-जाना रहता है. भाण्डुप के
पास की पहाड़ी ढलान पर दूर-दूर तक आबादी बस गयी है और उस क्षेत्र का नाम पड़ गया
है खिण्डीपाड़ा. मराटी भाषा में लिखा 'पाडा' जाता है, मगर बोला'पाड़ा' जाता है.
उस क्षेत्र में पहाड़ी के सबसे ऊपरवाली जगह पर आतंकवादियों ने सोच-समझकर अपना
किला बनाने की योजनाएं बनायी होंगी. ऊंचाई से नीचेवाले क्षेत्र पर गोलीबारी आराम
से की जा सकती है. दूर से ही देखा भी जा सकता है कि कोई पुलिसदल उनकी ओर तो नहीं
आ रहा. वहां उन्होंने पहले एक झोपड़ा बनाया था, फिर पास में ही दूसरा भी बनाया.
एक झोपड़ा उनके पहुंचने से पहले बना हुआ था. उसमें एक अकेली बुढ़िया रहती थी.
आतंकवादियों ने उसे डरा-धमकाकर भाग जाने पर मजबूर कर दिया और उस पर अपना कब्जा
कर लिया. यूं धीरे-धीरे उनकी चार झोपड़ियां बन गयीं. उनको उन्होंने ईंट वगैरह
लगाकर सुरक्षित घर बनाने की भी कोशिश कर डाली.
ये संदिग्ध लोग अक्सर सबेरे ही अपने झोपड़ों से निकलकर चले जाते और रात को खूब
देर से तब लौटते, जब बाकी गांव सो जाता था. वोट लूटनेवाले और बोट को व्यवसाय
बनानेवाले नेताओं ने उन अनधिकृत झोंपड़ा निवासियों के लिए बिजली-पानी का इंतजाम
करा दिया था. म्युनिसपेलिटी के सार्वजनिक नलों पर ये लोग आधी-आधी रात को आकर
नहाते धोते थे.
जब आयुक्त, संयुक्त आयुक्त और अतिरिक्त आयुक्तों ने व्यूह-रचना की तैयारी शुरु
की, तो वहां की बिखरी हुई झोपड़ियां व्यवधान बनकर सामने आयी. पहला काम उन्होंने
यह किया कि आतंकवादियों के चार घरों से नीचे और दायें-बायें जो भी झोपड़े बने हुए
थे, उनमे रहनेवालों को वहां से हटाया. आतंकवादी निर्मम हत्यारे होते है. ये कुछ
भी कर सकते है. बेचारे झोपड़ेवाले नाहक मारे जाएंगे.
अंदाजा लगाना मुइकल है कि सिपाहियों ने इतनी बड़ी आबादी को हटाने में कैसे
सफलता पायी होगी. अपने घरों को छोड़कर जाने के लिए कौन तैयार होता है ? उन तमाम
लोगों को दूर सुरक्षित स्थानों पर बिल्डंगों की निचली मंजिल के पास पहुंचाया
गया. जो समाजसेवी मिले, उन्हें इस काम पर लगाया कि उन विस्थापित लोगों के लिए
खाने-पीने का इंतजाम करें, बच्चों को दूध लाकर दें.
यह काम कुछ हद तक इसलिए आसान हो गया कि चार बजे के लगभग जब यह कार्रवाई शुरु की,
तब बहुत से झोपड़े खाली थे. पुरुष तब तक अपने काम से नहीं लौटे थे और स्त्रियां
या तो अपनी दैनिक आवश्यकता के सामान जुटाने गयी हुई थीं, या स्कूल से लौटनेवाले
अपने बच्चों को लेने गयी हुई थीं. ये स्त्री-~पुरुष जब लौटे तो सकते में आ गये.
उनके घरों पर पुलिस का अधिकार हो चुका था. पुलिस उन घरों की आड़ में छिपकर
सुरक्षित स्थान बना कर बैठ गयी थी.
कितनी भी सावधानी बरती गयी, मगर आतंकवादियों के कान खड़े हो ही गये. उन्होंने भी
अपनी व्यूह-रचना कर डाली. वह क्षेत्र ऐसा है कि वहां तक गाड़ियां तो क्या,
दुपहिया भी नहीं जा सकते.
पुलिस की गाड़ियां खूब दूर सड़कों के आस पास खड़ी की गयी थीं. तमाम पुलिस दल और
अफसरों को पैदल ही चढ़ना-उतरना पड़ रहा था. गोलियों की मार से बचानेवाली जैकेट और
हेलमेट हर किसी ने पहन रखी थी.
इतनी सावधानी के बावजूद जब लाउडस्पीकरों पर आतंकवादियों को पुकारकर कहा गया कि
वे आत्मसमर्पण कर दें, नहीं तो मारे जाएंगे, तब जवाब में गोलियां चलनी शुरु हो
गयी. आतंकवादियों ने दीवारों और छतों के बीच थोड़ा-थोड़ा हाशिया छोड़ा हुआ था. उन
हाशियों से वे दूर-दूर तक देखकर गोलियां चला सकते थे.
पहले हमले में ही पुलिस सिपाही भास्कर सीताराम सोनजें के सिर में गोली लगी और
वह वहीं धराशायी हो गया. एक व्यक्ति वासुदेव पंढरी चिटुंगे की कमर में गोली
लगीं. वह भी वहीं खत्म हो गया. सिपाही सोनजे ३३ वर्ष का जवान था और चिटुंगे ५०
वर्ष का . सिपाही सोनजे अतिरिक्त आयुक्त खान का विशेष अंगरक्षक था.
अब तो पुलिस का क्रोध बढ़ गया. उनको अपनी रणनीति में भी परिवर्तन करना पड़ा.
किसी भी झोपड़े में रोशनी नहीं थी. जिन झोपड़ों को खाली नहीं काराया गया था,
वहां के लोग भी अंधेरे में बैठे रहे. गोलिया चली हों ऐसे में नींद किसको आती
हैं? आतंकवादियों के अधिकरवाली झोपड़ियों को केन्द्रित करके पुलिस गोलियां
लगातार चला रही थी. इसी बीच एक आतंकवादी ने अपने दूसरे साथी को सुरक्षित भगाने
के लिए ऐसा तरीक अपनाया, जैसा सैनिक शिक्षा प्राप्त सिपाही ही अपनाया करते हैं.
उसने झोपड़ी से बाहर निकलकर गोलियों की वर्षा करनेवाले राइफल से चारों तरफ
गोलियां बरसानी शुरु कीं. उसकी इस कोशिश से साफ जाहिर था कि वह मरने के लिए बाहर
आया था, ताकि दूसरा साथी पीछे से निकल भागे. पोजीशन लिये हुए जो सिपाही तैनात
बैठे थे, उन्होंने सामनेवाले बदमाश को तो मारा ही, भागनेवाले पर भी फायर किया.
फिर भी वह भाग निकलने में कामयाब हो गया. अलबत्ता उसकी जांघ में गोली लगी.
ये तमाम वारदातें अंधेरे में हो रही थीं. न आतंकवादी रोशनी कर रहे थे, न पुलिस
के लोग. रोशनी करते ही गोलियां उसी दिशा में चल पड़ने का डर था. पुलिस की अपनी
व्यूह रचना यहां काम आयी. उन्होंने अपने सिपाही पहाड़ी की पिछली दिशा में भी
पहुंचा दिये थे. उनमें से किसी को कोई चीजें हिलती हुई नज़र आ रहीं थी, जो धीरे
धीरे नीचे उतरती जा रही थी. सिपाहियों ने गोलियां चलायीं. वह हरकत बंद हो गयी.
मगर तब तक पता कुछ नहीं चल पाया. पता चला अगले दिन कि वह वही शातिर बदमाश था,
जिसकी जांघ में गोली पहले ही लग चुकी थी. उसके तमाम कपड़े काले थे, ताकि अंधेरे
में दिखाई न दें.
उसके बाद काफी देर तक सन्नाटा रहा. रात आधी बीत गयी थी. आयुक्त राममुर्ति को लगा
कि शायद आतंकवादी खत्म हो चुके हैं. असलियत जानने के लिए सुबह के उजाले का
इंतजार करना था. कृष्णपक्ष की अंधेरी रात थी. इसलिए बाकी तलाश का काम स्थगित कर
दिया गया. फिर बाकी रात सन्नाटा ही रहा.
शांति-शांति में जब सबेरे का उजाला पहाड़ी पर उतरा, तो सनसनाती हुई एक गोली एक
सिपाही के हेलमेट में लगी. हेलमेट उड़ गया. सिपाही घबराकर चिल्लाया, "मी मेलो
रे .....मी मेलो रे. " (मैं मर गया... मैं मर गया).
यह सूचना फिर से मुख्यालय और तीनों आयुक्तों के पास पहुंचायी गयी. तुरंत ही वे
नये दल-बल के साथ पहुंच गये. तब तक चार शत्रु मारे जा चुके थे. मगर अभी तक
अंदाजा नहीं लगा था कि वे कुल कितने होंगे. मीलों के क्षेत्र में सिपाहियों को
फैला दिया गया.
सिपाही के हेलमेट में गोली मारनेवाले आतंकवादी ने एक और हथकण्डा अपनाया. वह
छिपता-सरकता ऐसी जगह पहुंच गया, जहां एक महिला अपने घर का दरवाजा बंद करके
निकलना चाहती थी. उसने झपट कर उसे वापस घर में धकेलने की कोशिश की कि अगर वह उसको
बंधक बना लेगा, तो पुलिस को धमका सकेगा," रास्ता साफ करो, वरना इस औरत को मार
डालूंगा."
वह महिला (अपर्णा गायकवाड़) का भाग्य अच्छा था कि उसको निकल भागने का मौका मिल
गया. उसने बाद में पुलिस अधिकारियों को उस बदमाश का अता-पता दिया. पुलिस को वह
अनुमान सही निकलता दिखाई दे रहा था कि अब बस एक ही बदमाश बचा है. और वह बौखलाहट
में कोई दुस्साहस करके भयंकर से भयंकर नुकसान पहुंचा सकता है.
उधर ही नगरपालिका का वाटर फिल्टरिंग प्लांट भी है और ऊपर हाई टेंशन वायर की लाईन
भी जा रही है. वह बदमाश आखिर उस स्थान पर पहुंच गया. उसकी कोशिश यह हुई कि अगर
किसी तरह ऊपर के तारों तक आग पहुंचा दे, तो सारे क्षेत्र में आग लग जाएगी. पहले
तो वह अपने घर से ही फायर करता जा रहा था, मगर पुलिस ने दीवार और छत के बीच की
जगह से आंसू गैस के गोले फेंके. उससे उस बदमाश को सांस लेने के लिए बाहर भागना
पड़ा और तब उसने अपने घर में आग लगा दी कि आग की लपटे ऊपर तार तक पहुंचेंगी और
धुएं की आड़ में वह भाग कर कहीं निकल जायेगा. आग चारों घरों मे लग गयी, उन्हीं
घरों में आतंकवादियों का पालतू कुत्ता भी जंजीर से बंधा हुआ था. आग को देखकर उस
कुत्ते ने खूब भौंकना-चिल्लाना शुरु किया. उछल-कूद भी मचायी. मगर जंजीर ऐसी जगह
अटकी हुई थी कि बेचारा चौपाया बच नहीं पाया और वहीं जलकर मर गया. उस कुत्ते को
आतंकवादियों ने भौंकने के लिए ही पाला हुआ था. कोई भी अजनबी उनके घरों के पास
जाता, तो वह भौंक-भौंक कर सबको सावधान कर देता था. वारदात के बाद पड़ोसियों से
यह बात मालूम हुई.
आग लगने से सारा ध्यान आग पर गया. वह बदमाश धुएं की आड़ में बाहर आया. वह पूरी
तरह जान गया था कि किसी तरह बच नहीं पायेगा. इसलिए पागलों की तरह राइफल को तीन
तरफ घुमा-घुमाकर अंधाधुध गोलियां बरसाने लगा. तभी राज्य की सुरक्षित पुलिस के एक
जवान ने ऐसा निशाना साधा कि वह आतंकवादी एक गोली खाकर ही ढेर हो गया.
शांति छा गयी. दोपहर का समय हो गया था. सूरज बिल्कुल सिर पर पहुंच कर सब कुछ
साफ-साफ दिखा रहा था. सिपाहियों ने चारों ओर से आगे बढ़ना शुरु किया. आखिरी
बदमाश की राइफल पर अधिकार किया गया. शव के फोटोग्राफ लिये. फिर शवागार पहुंचाया
गया. अभी पहचान होनी बाकी थी.
अब अड़ोस-पड़ोस के लोगों की जबान खुल गयी. वे सब अलग-अलग अपनी जानकारियां बताने
लगे. उन्होंने चुन-चुन कर ऐसे घरों की ओर धावा किया, जहां से उन आतंकवादियों को
हर तरह की मदद मिलती थी.करने के लिए वेश्याएं भी उपलब्ध करायी जाती थीं. दलालों
को मुहमांगी दलाली भी मिला करती थी. आखिर डरा-धमकाकर जो रुपया ऐंठा करता था,
उनका सबसे पहला उपयोग वे खुद करते थे. बाकी को हथियार खरीदने के लिए पंजाब में
अपने आकाओं को पहुंचाते थे.
पुलिस ने जले हुए झोपड़ों से खूब सारे हथियार अधिकार में लिये. वहां पर लौहे के
पलंग, बिजली का पंखा, कुर्सी-मेज इत्यादि सभी कुछ था. तलाशी आस-पास की जगहों की
भी ली गयी. वहां पर ऐसे बंकर बनाये हुए मिले, जो केवल सैनिक शिक्षा प्राप्त लोग
ही बनाते हैं. पत्थरों के बीच में छिपकर रखा काफी गोला-बारुद, बंदूक-पिस्तौल
मिले.
महाराष्ट्र पुलिस पिछली वारदातों के आधार पर खूब चौकन्नी रहती है. इसके बावजूद
उन पांच आतंकवादियों ने इतना सब कुछ जखीरा इकट्ठा कर लिया था. महीने भर पहले ही
कुछ आतंकवादियों की झड़प विक्रोली क्षेत्र में हुई थी. उसमें दो बदमाश और एक
दरोगा मारे गये थे. तीन बदमाश और एक औरत भाग निकले थे. अभी तक पुलिस यह नहीं जान
पायी है कि भाण्डुप, खिण्डीपाड़ा में जो पांच बदमाश मारे गये हैं, उनमें से कोई
वह भी ता या नहीं, जो विक्रोली में निकल भागे थे.
अब महाराष्ट्र पुलिस की इस बात में प्रशंसा की जा रही है कि उनकी पकड़ से
आतंकवादी निकलकर भाग नहीं पाते हैं.
महानगर पालिका कभी-कभी नींद से जागती है, तो झोपड़ियों और फुटपाथों पर रहनेवाले
परिवारों को हटा देती है. खिण्डीपाड़ा क्षेत्र को भी लगभग छ: महीने पहले ही
झोपड़ियों से मुक्त किया गया था. तब ये आतंकवादी वहां नहीं रहते थे. बम्बई में
कोई भी खाली जगह ज्यादा दिनों तक खाली नहीं रहती. वह फिर से बस गया. उसमें
मधुशालाएं भी स्थापित हो गयीं और मधुबालाएं भी. वोट का धंधा करनेवाले लोग हमेशा
ही ऐसे लोगों की मदद करने के लिए मौके ढूंढते रहते हैं. उनके लिए बिजली-पानी
इत्यादि का भी इंतजाम लगे हाथों हो गया. हर कोई जानता है कि ऐसी आबादियों में
काफी लोग गैरकानूनी काम करनेवाले होते हैं. इन झोपड़ों में टी.वी., फ्रिज जैसी
चीजें इफरात में रखी मिलती हैं. ट्रक ड्राइवरों के घरों पर खपरैलें थीं. वे सब
गिरा दी गई थीं. अब जब वे दोबारा आये, तो उनके घर भी मजबूत हो गये. महानगर
पालिकाओं झोपड़ों को गिराने के मात्र का काम करती है. टीन, खपरैल,ईट,चटाई,सब कुछ
वहीं छोड़ दिये जाते हैं. उनको इक्ठ्ठा करके दोबारा घर बनाने में कोई देर नहीं
लगती.
ट्रक ड्राइवर इन आतंकवादियों को हर तरह की सुविधाएं जुटाते आये हैं. यातायात
सामान ढोना, गुरमुखी में लिखी परिचियों को निर्दिष्ट स्थानों पर पहुंचाने आदि का
काम न जाने कब से करते आये हैं. खिण्डीपाड़ा मीलों में फेला, ऊंचा-नीचा पथरीला
क्षेत्र है. शहर में पानी पहुंचाने वाले विशाल नलों की लाइनें भी वहां पर हैं.
थोड़े फासले पर अमर नगर बसा हुआ है. यह अपेक्षाकृत साफ नहीं है. पक्के मकान भी
बन गये हैं. यहीं पर रुखसाना भी रहती है, जिसे पिछले वर्ष उसने तीन गुनी उम्र के
अरबी आदमी को बेचा जा रहा था. तब खूब हंगामा हुआ था. अखबारों में उसका नाम उछला
था. मगर जिस तरह रुखसाना का किस्सा भुलाया जा चुका है,कुछ समय बाद इन
आतंकवादियों की वारदात भी विस्मृत हो जाएगी.
