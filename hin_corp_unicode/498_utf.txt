<शोचिअल् श्चिएन्चे><षेलिगिओन्><खम्ल षल्नम्><ळओस् मे षम्कट्ह><१९८०><ंओनस् शन्गम्><खन्पुर्><८२ टो ८९><२४५०><खम्ल षल्नम्-ळओस् मे षम्कट्ह>

यह चित्र एक बड़े चित्र के भीतर बना हुआ है. यहां भैंसों का एक समूह
दिखाई दे रहा है. इस यूथ का नेता बहुत बलवान है. उसका नाम थोरफ
(दुन्दुभि) है. वह अपनी समस्त पुरुष-संतानों को मार डालता है, केवल
स्त्री-संतान ही जीवित रह पाती है. एक दिन माता भैंस ने पुरुष-शिशु को
प्रसव किया. प्रसव के लिए वह एक गुफा के अन्दर चली गयी थी. इस चाल से
उसने अपनी पुरुष-संतान की रक्षा की. उसका नाम उसने थोरफी रखा. अब थोरफी
इतना बलवान हो गया कि वह अपने पिता से युद्ध कर सकता था. उसने उससे युद्ध
किया और उसे मार डाला. थोरफी की शक्ति इतनी बढ़ गयी कि वह सब भैंसों पर
शासन करने लगा. एक दिन वह पास के कुक्कुटवदी नगर के धान के खेतों में चला
गया, और सब धान खा डाला, ऊपर से उसने धान के खेतों को खूब रौंदां. ऐसा
उसने एक बार नहीं, अनेक बार किया. नगर के लोगों ने जब यह कृत्य देखा तो
वे नगर-प्रमुख के पास गये, और मामले की सूचना दोनों भाइयों को दी. सूचना
पाकर दोनों भाइयों ने पशु का वध करना उचित समझा.
दीवार पर पिता और पुत्र थोरफ और थोरफी के बीच युद्ध दिखाया गया है. बायीं
और एक छोटे भैंसे का चित्र है, यह थोरफी है जो अखाड़े में पिता से लड़ने
से पहले कसरत कर रहा है. उसी की सीध में कुछ दूर पर दो बड़े भैसें दिखाई
दे रहे हैं; दोनों के सींग आपस में गुत्थम-गुत्था हैं. मुख्य चित्र में
एक पुष्ट और सुडौल भैंसा, थोरफी, सुक्रीप से युद्ध कर रहा है. सुक्रीप और
थोरफी पहले खुले में लड़ रहे थे, पर वह जगह काफी न थी इसलिए वे गुफा के
अन्दर चले गये. गुफा के भीतरी भाग का अंकन बड़ी सुन्दरता से किया गया है,
इसकी पृष्ठ-~भूमि चमकीली स्वेत है. सुक्रीप के हाथ में रस्सी का एक फंदा
है. सुक्रीप ने अपने भाई फाली चान से गुफा के बाहर रहकर युद्ध का परिणाम
देखने के लिए कहा. "अगर गुफा से गहरा-गाढ़ा रक्त बाहर आया तो भैंसे की
मृत्यु हो गयी होगी; परन्तु यदि हलका और पतला हो तो समझ लेना कि यह मेरा
रक्त है, और तब तुम गुफा को बड़े पत्थर से बन्द कर देना जिससे भैंसा बाहर
न आ सके."
भैंसे का वध हो गया, रक्त बाहर बहने लगा. दुर्भाग्यवश उसी समय वर्षा हो
गयी और रक्त का रंग सामान्य से हल्का हो गया. तब छोटे भाई ने सोचा कि
सुक्रीप की मृत्यु हो गयी है, उसने गुफा का मुंह बंद कर दिया और नगर में
जाकर अपने भाई के मरने की घोषणा कर दी. उसने कहा, "अब मैं शासन करुँगा और
उसकी पत्नी मेरी पत्नी होगीं." इस बीच सुक्रीप ने गुफा का द्वार खोलने की
चेष्टा की परन्तु सफलता न मिली. तब उसने सोचा कि भैंसा तो बहुत मजबूत
जान-~वर होता है, मैं इसका सिर काट डालूंगा और उससे पत्थर को हटा दूंगा,
और इस तरकीब से बाहर निकल जाउँगा. बाहर निकलकर वह घर आया और छोटे भाई से
पूछा, "तुमने वैसा क्यों किया?" तो फाली चान ने उत्तर दिया, "भाई, मैंने
सोचा, वह आपका रक्त था!" इसपर सुक्रीप उसे मारने को उद्यत हो गया. छोटा
भाई झगड़ा बढ़ाना नहीं चाहता था, इसलिए वह भाग गया. भागते-भागते जब वह
बहुत दूर पहुंच गया तो एक स्थान पर ठहरकर रोने लगा. रोते-रोते वह इतना
रोया कि उसके आंसुओं से एक नदी बन गयी.
सामने दीवार पर प्रमुख चित्र-श्रृंखला के नीचे, अलग से एक चित्र बनाया
गया है, जिसमें फाली चान पृथ्वी पर घुटनों में सिर दिये बैठा है और उसके
आंसुओं की धारा नदी बन कर बही जा रही है. नदी के किनारे पर ऊंचे-ऊंचे
वृक्ष उग आये हैं. नदी के दूसरी ओर फालाक और फा लाम खड़े दिखाई दे रहे
हैं. फा लाक खड़े हुए फाली चान से उसके दु:ख का कारण पूछ रहे हैं, जबकि
फा लाम एक वृक्ष के निकट बैठे हैं. उसी वृक्ष के पीछे उनका घोड़ा पूर्ण
रूप से सुसज्जित तैयार खड़ा है, परन्तु अभी वह घास खा रहा है.
(यह चित्र महत्त्वपूर्ण है, अतएव मन्दिर में इसकी यथार्थ अव-~स्थिति का
हम निर्देश करना चाहेंगे. मुख्य द्वार से प्रवेश करके हमने दाहिनी ओर की
दीवार से चित्रों को देखना आरंभ किया था. मुख्य द्वार के ठीक सामने भगवान
बुद्ध की मिट्टी की प्रतिमा है. दाहिनी ओर की दीवार में एक द्वार और तीन
खिड़कियां हैं. बायीं ओर की दीवार पर अंतिम चित्र में थोरफी-प्रसंग अंकित
है.)
इस स्थल पर पहुंचकर हमारे मार्गदर्शक महाशील ने कथा के अगले भाग का आरंभ
किया. फा इन की पत्नी का शील भंग करने के पश्चात अपने कुकृत्य का दण्ड
भोगने के लिए हाफन सुआन का जन्म इन्थपत्थनखोन के चाओ विरुनहक के घर में
हुआ. भगवान बुद्ध की प्रतिमा के ठीक सामने मुख्य द्वार के ऊपर वाली दीवार
पर चित्र संख्या (११) में प्रदर्शित वाराणसी नखोन का ही विस्तार किया गया
है. फा लाम के पिता थट्टरथ वाराणसी नखोन के शासक हैं. फा लाक और फा लाम
दोनों राजकुमार चित्र में अपने पिता से आज्ञा मांग रहे हैं, जिससे वे
जाकर रिसि छनक का धनुष उठा सकें.
चित्र संख्या (१६)
पिता की आज्ञा प्राप्त होने पर फा लाक और फा लाम एक ही घोड़े पर सवार
होकर चल पड़े. चलते-चलते वे एक मनिकोथ (मणिग्रोध) वृक्ष के निकट पहुंच
गये. यह वृक्ष फलों से लदा पड़ा था. फा लाम वृक्ष के ऊपर चढ़कर उसकी गलत
शाखा पर पहुंच गये, जिसके कारण उन्होंने दूषित फल खा लिया, और वानर रूप
में परिवर्तित हो गये. चित्र में एक मनोहर वृक्ष है, जिसपर बहुत-से वानर
दिखाई दे रहे हैं. वानर-योनी में चले जाने के कारण फा लाम अपने भाई के
पास नीचे नहीं आ सके. वास्तव में इस वृक्ष के दो भाग थे. एक भाग में जाने
से वानर-शरीर प्राप्त होता था, और दूसरे के द्वारा पुन: मानव-शरीर मिल
जाता था. एक थेव (देव) ने आकर यह रहस्य फा लाक को बता दिया था. फलस्वरूप
उन्होंने फा लाम का ध्यान आकर्षित करने की कोशिश की जिससे वे उन्हें
वृक्ष के दूसरे भाग में जाने के लिए कह सके. लगभग एक महीने तक वे प्रयत्न
में लगे रहे. इस बीच में वानर-रूप फा लाम ने एक वानरी को पत्नी रूप में
ग्रहण कर लिया.
अब जैसा कि चित्र संख्या (१३) में बताया गया था, तोतम रिसि की पुत्री फो अ
सी नदी में फेंके जाने के बाद जल-परीक्षा में उत्तीर्ण होकर जब वापस
लौटी, तो उसकी मां ने उसपर बहुत क्रोध किया क्योंकि उसने अपने पिता को
उसके दोनों प्रेमियों के बारे में बता दिया था. फो अ सी को उसकी माता ने
अपनी चमत्कारिक विद्या के प्रभाव से वानरी बना दिया था. वही वानरी फो अ सी
इस वृक्ष पर रहने लगी थी और अब फा लाम की पत्नी बनी. कुछ समय बाद फा लाम
स्वमेव वृक्ष के दूसरी ओर आ गये, और अपना मानव-~रूप धारण कर वहाँ से चले
गये. निश्चित समय पर फो अ सी के गर्भ से उनका पुत्र हनुमान उत्पन्न हुआ.
चित्र संख्या (१७)
इस घटना के उपरांत, फा लाक और फा लाम छनक के आसोम (आश्रम) में आये. फा
लाम धनुष उठाने में सफल हुए और उनका विवाह सीता से हो गया. चित्र में छनक
बौद्ध भिक्षु के पीले वस्त्र पहने अपने आश्रम में बैठे हैं. रावण भी
विवाह में सम्मिलित होने आया है. चित्र में रावण को अत्यन्त कुरूप
चित्रित किया है जो कि उसके स्वभाव एवं चरित्र का सही प्रतिरूप है. वह
छनक-कन्या के प्रति आसक्त तो है, परंतु धनुष उठाने में असमर्थ है, अर्थात
सीता द्वारा अपनी संतुष्टि तो चाहता है, परंतु उसकी सच्चरित्रता एवं
पवित्रता का भार वहन करने में असमर्थ है. सीडा अपने बहुत ऊंचे केवल एक
स्तम्भ पर बने घर के अंदर बैठी हैं. उनके निकट फा लाम हैं, उनका घोड़ा भी
पास ही बंधा है. चित्रकार ने यहाँ इस ऊंचाई द्वारा रावण और सीता के नैतिक
आदर्शों की दूरी का दिग्दर्शन कराया है.
चित्र संख्या (१८)
इस चित्र में फा लाक एक घोड़े वाले रथ का सारथित्व कर रहे हैं. रथ के
पहियों का रंग लाल है और उनके अरे सुनहले हैं. इस आकर्षक सज्जा को देखकर
मन में प्रश्न उठता है कि क्या ऐसे राजसी वस्त्र और स्वर्गोपम घोड़े किसी
समय लाओस में थे. आजकल तो ये लाओस क्या, कहीं भी दृष्टिगोचर नहीं होंगे.
परंतु रामायण-कथा भी तो अलौकिक चरित्रों की है. वैसे चरित्र आज कहां
उपलब्ध होंगे! कलाकार को पूरा अधिकार है कि वह वस्तुओं के आदर्श रूप को
अपनी कृति में प्रस्तुत करे. इन विचारों से छुटी पाकर हम फिर चित्रों को
देखते हैं. फा लाक जिस रथ का सारथित्व कर रहे हैं, उसमें फा लाम और नांग
सीडा बैठी हैं. इस अवसर पर रावण अपने सुवर्ण मृग को उन्हें धोखा देने के
लिए भेजता है. मृग सीडा को आकृ-~र्षित करता है, वे उसे पाना चाहती हैं.
फा लाम घोड़े पर चढ़ हरिण लाने चले जाते हैं. थोड़ी दूर जाने के बाद फा
लाम ने हरिण को बाणबिद्ध करना चाहा, परंतु जब वे उसके निकट पहुंचे तो
वहाँ कुछ नहीं था. यह इसलिए हुआ क्योंकि रावण स्वर्ण मृग का रूप रखकर आया
था. इसके अतिरिक्त रावण फा लाम की आवाज का अनुकरण करके सहायता के लिए
चिल्लाया भी था. फा लाक ने वह आवाज सुनी, परंतु वे उसे सुनकर जाना नहीं
चाहते थे, क्योंकि सीडा के लिए खतरा उत्पन्न होता था. नांग सीडा द्वारा
विवश किये जाने के कारण उन्हें अपने भाई की सहायता के लिए जाना पड़ा. और
इसी बीच हाफन सुआन ने सीडा का अप-~हरण कर लिया.
चित्र संख्या (१९)
अब हम प्रवेश-द्वार के दायीं ओर की दीवार के चित्रों को देख रहे हैं. इस
बड़े चित्र में हाफन सुआन नांग सीडा को लिए जा रहा है; विशाल पक्षी सटायु
उसे रोकने की कोशिश कर रहा है. सटायु फा लाम के पिता थट्टरथ का मित्र है.
इस चित्र का कलात्मक संतुलन देखते ही बनता है. सटायु की आकृति अत्यंत
विशाल है, उसकी तुलना में हाफन सुआन का शरीर एक मक्खी जैसा लगता है.
कला-कार ने यहां उसके शरीर के आकार के मिस उसकी नैतिक क्षुद्रता को
अभिव्यक्त किया है. हाफन सुआन सीडा की उंगली से अंगुठी खोल लेता है. यह
वही चमत्कारिक मुद्रा है जो सटायु का वध कर सकती है. वह मुद्रिका को
पक्षी के शरीर पर फेंक देता है. पक्षी की मृत्यु हो जाती है, परंतु
तत्काल नहीं कुछ समय बाद. चित्र में सटायु का मुख पक्षी का है, शिर पर
सुंदर शिरस्त्राण है, परंतु उसकी विशाल दीर्घ मनुष्य जैसी भुजाएं हैं
जिनमें से पंख उग रहे हैं. सूर्य भयंकर तीव्रता से चमक रहा है, मानों इस
समस्त दुर्व्यापार पर आक्रोश प्रकट करता हो. अंतिम दृश्य में जहां रावण
सीडा को उठाकर ले जा रहा है, उसका शरीर भी पहले से विशाल और भयंकर दिखाया
गया है, यह अपहरण के क्षण में सीडा के मन में उसका भयानक प्रतिबिम्ब है
जब सटायु मरणासन्न है और वह असहाय अकेली रह गयी है.
इधर जब दोनों भाईयों ने देखा कि सुवर्ण-मृग असली न होकर मात्र इंद्रजाल
था, तो वे उस स्थान पर लौट आए जहां वे सीडा को छोड़कर गये थे; और
उन्होंने देखा कि वह वहां नहीं थी. उन्हें जब पता चला कि हाफन सुआन सीडा
को चुरा ले गया है, तो उन्होंने उसका पीछा किया. सटायु ने उन्हें हाफन
सुआन के दुष्कर्म की सूचना दी थी.
चित्र संख्या (२०)
यह एक बहुत ही छोटा चित्र है. सीता की खोज में जब दोनों भाई रावण का पीछा
कर रहे थे, तो वे उसी वन में जा पहुंचे जहां फाली चान बैठा रो रहा था.
दोनों भाई बहुत थक गये थे, अत: वे पानी की खोज करने लगे. एक नदी के
किनारे पहुंचकर उन्होंने उसके पानी का स्वाद लिया. पानी खारा था, यह
देखकर उन्हें आश्चर्य हुआ और वे यह जानने की कोशिश करने लगे कि पानी कहां
से आ रहा है. खोजते-खोजते उन्हें वह स्थान मिल गया जहां फाली चान के
अश्रुओं से नदी बह निकली थी.
फा लाक ने फाली चान की कहानी सुनी, और फिर वे उसे अपने बड़े भाई के पास
ले गये. फाली चान ने फा लाम से अपना राज्य पुन: दिलवा देने की प्रार्थना
की. उसने अपने भाई सुग्रीव से युद्ध करने के लिए कहा.
चित्र संख्या (२१)
जब वे सुक्रीप के नगर में पहुंचे (कुक्कुटवादी, थाइ भाषा में इसे खिटकिन
कहते हैं, संस्कृत किष्किन्धा), तो उन्होंने फाली चान से सुक्रीप को बाहर
आकर युद्ध के लिए निमन्त्रित करने के लिए कहा. चित्र में दोनों भाई
सुक्रीप और फाली चान वायु में ऊपर उठकर तल-~वारों से युद्ध कर रहे हैं.
तब उचित अवसर पाकर फा लाम ने उसके बायें पांव में बाण मारा. उसकी मृत्यु
हो गयी. चित्र में सुक्रीप हवा में नीचे की ओर गिर रहा है, उसके पांव में
फाम लाम का तीर घुसा हुआ है. दाहिनी ओर एक बड़े वृक्ष के पार्श्व में फा
लाम अपने अश्व के पास खड़े हैं. चित्र के बायीं और आठ सिपाही
सैनिक-~सज्जा में हैं, उनके पास तलवारें हैं और उनकी बरछियों झण्डें झूल
रहे हैं. लाव-विश्वास के अनुसार ये सिपाही लाव-नागरिक हैं जिन्हें
श्रीराम की सहायता के लिए भेजा गया है. सिपाहियों के निकट एक मनोहारी
वृक्ष है, जिसपर एक कहोक (गिलहरी) विलास कर रही है.
चित्र संख्या (२२)
अपने भाई सुक्रीप की मृत्यु के बाद फाली चान अपने नगर का राजा बना. फा
लाक, फा लाम यात्रा करते हुए आगे बढ़ते गये, यहां तक कि वे उसी मनिकोथ
(मणिग्रोध) वृक्ष के निकट आ पहुंचे जहां फा लाम दूषित फल खाने के कारण एक
समय के लिए वानर-~रूप में परिवर्तित हो गये थे. यह न जानते हुए कि यह
वहीं वृक्ष है, वे दोनों उसके नीचे विश्राम करने लगे. वृक्ष के ऊपर से
हनुमोन नाम का वानर--जो वास्तव में फा लाम का पुत्र था परंतु दोनों अभी
एक-~दूसरे से अपरिचित थे--फलों की गुठली से दोनों भाइयों को मारने लगा.
खेल-खेल में निशाना फा लाक को लग गया, वे जाग पड़े और हनुमोन को भगाने
लगे. परंतु भागने के विपरीत हनुमोन नीचे उतर आया और फा लाक का धनुष छीनने
की कोशिश करने लगा. इस वानर का साहस और बल देखकर उन्हें आश्चर्य हुआ;
दोनों ने एक-~दूसरे से बातचीत की और तब पता चला कि हनुमोन फा लाम पुत्र
था. हनुमोन की माता ने उसे उसके जन्म की कथा बतायी थी.
अब फा लाम ने हनुमोन को सूचित किया कि वे अपनी प्रथम धर्मपत्नी की खोज
में जा रहे हैं. (हनुमोन की माता उनकी विधिवत् परिणीता धर्मपत्नी नहीं
थी.)
(इस स्थल की नाटकीयता एवं गंभीरता के कारण हमें थोड़ी देर के लिए अपना
चित्रों का अध्ययन स्थगित करना पड़ा. हमने अपने मार्गदर्शक विद्वान
इतिहासवेत्ता महाशील को प्रश्नों के घेरे में बांध दिया. क्योंकि हम
श्रीराम के एकपत्नीनिष्ठ आचरण के अभ्यस्त थे और हमारे गले के नीचे उनका
यह चित्र किसी तरह नहीं उतर रहा था. उत्तर में वे केवल इतना ही कह पाये
कि अपने लाव-ग्रंथों के अध्ययन-स्वरूप वे इतना जानते हैं कि फा लाम के
सोलह पत्नियां थी जिनमें सीडा प्रथम थी. उनका भी मत है कि यह सत्य नहीं
हो सकता, संभव है किसी आधुनिक कवि ने यह कथा प्रक्षिप्त कर दी हो.
उन्होंने यह भी कहा कि मूल रामायण-कथा निस्संदेह भारत से ली गयी थी,
परंतु लाओस पहुंचने पर कथा में बहुत-से परिवर्तन किये गये जिससे कि वह
लाव-श्रोताओं के लिए यथार्थ हो सके और वे उसे आसानी से समझें.)
