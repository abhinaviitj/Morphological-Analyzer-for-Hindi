<शोचिअल् श्चिएन्चे><फ्हिलोस्प्ह्य्><अच्ह्र्पटि घइरोल><भ्हर्टिय ढर्स्हन्><१९८३><ळोक्ब्हर्टि फ्रकस्हन्><आल्लहबड्><२८० टो २८७><२८००><अच्हर्पटि-भ्हर्टिय ढर्स्हन्>

योग दर्शन
योग का तात्पर्य
वस्तुत: देखा जाय तो योग, योग दर्शन का ही विषय नहीं है. जितने भी आस्तिक दर्शन हैं उन सबका एक ही उद्देश्य है--भगवान् को पा लेना. यही भगवत्स्वरूप हो जाना ही `योग' है. इसलिए अन्य दर्शनों का अध्येता विद्वान् योग दर्शन से उद्देश्य को सरलता से ग्रहण कर सकता है.
युज् धातु से करण और भाव में `घञ्' प्रत्यय जोड़ देने से `योग' शब्द की निष्पत्ति होती है, जिसका अर्थ होता है समाधि. समाधि कहते हैं सभ्यक् प्रकार से भगवान् में मिल जाना. यह जीव भगवान से तब मिल सकता है, जब वह कामना, वासना, आशक्ति और संस्कारों का परित्याग कर दे. इसीलिए कहा गया है कि जीव ब्रह्म के बीच जो स्वजातीय, विजातीय और स्वगत आदि भेद हैं उनका विमोचन करके एक हो जाना ही `योग' है. हमारी वाणी, हमारे कार्य और हमारी सारी सत्ता जब उक्त दृष्टि से भगवन्मय हो जाती है उसी अवस्था को जीव-ब्रह्म का मिलन (योग) कहा जाता है.
यह योग (मिलन) भी दो प्रकार का है. एक योग तो वह है, जिसमें साधक अपने अस्तित्व को पूर्णतया खो देता है; जैसा कि शंकराचार्य का शुद्धाद्वैत. दूसरा योग है अपनी आंशिक सत्ता को भी बचाये रखना; जैसा कि रामानुज का विशषटाद्वैत.
योग दर्शन के `योग' शब्द का शंकर और रामानुज की अपेक्षा कुछ भिन्न अर्थ है. उसका आशय है चित्तवृत्ति का निरोध करके चित्त को वृत्तिशून्य करना और चित्तवृत्तियों के निरोध के लिए जो भी उपाय किये जा सकते हैं उनको करना. अत: `योग' शब्द का भाववाच्य में मुख्य अर्थ हुआ साधित भगवत् मिलन, और करणवाच्य में गौण अर्थ हुआ साधित भगवान् से मिलने के लिए समस्त साधन-प्रणाली को अपनाना.
`अमरकोश' में `योग' शब्द के अनेक पर्यायवाची हैं. जैसे `सन्नहन', `उपाय', `ध्यान', `संगति' और `युक्ति'. कवच पहनकर तथा हथियारों से सन्नद्ध होकर युद्ध के लिए उद्यत हो जाना ही `सन्नहन' योग है. आयुर्वेदशास्त्र में रोग को दूर करने के योग को `उपाय' कहते हैं. मन को एकाग्र करके समाधि में बैठ जाना ही `ध्यान' योग है. `संगति' कहते हैं संगम, अर्थात् दो वस्तुओं के मिलन को. `युक्ति' का अर्थ होता है उपाय तथा तर्क.
सामान्यत: कहा जाता है शरीर और चित्त की वह क्रिया या अभ्यास `योग' है जिसके करने से कोई विशेष सिद्धि प्राप्त होती है.
योग मार्ग
वेदों के अध्येता विद्वान् जानते हैं कि सम्पूर्ण वेदमंत्र तीन काण्डों (भागों) में विभक्त हैं: कर्म, उपासना और ज्ञान. कर्म भाग में `सुकौशल' योग, उपासना भाग में `चित्तवृत्तिनिरोध' योग और ज्ञानभाग में `जीवात्मा-परमात्मा-ऐक्य' का योग विवेचित है.
कर्म करते हुए कर्मबन्धन से छुटकारा पाना ही कर्मकाण्ड का उद्देश्य है. इसी प्रकार उपासना या साधना द्वारा अन्त: करण की वृत्तियों का निरोध करके परमात्मा के स्वरूप को समझना ही उपासना का लक्ष्य है. ज्ञानकाण्ड का लक्ष्य है अविद्या-~जनित अज्ञान को दूर कर आत्मज्ञान प्राप्त करके परमात्मा में समा जाना. यही वेदान्त है.
कर्म, उपासर्ना और ज्ञान, मोक्षप्राप्ति के इन तीन भागों के सम्बन्ध में अनेक दर्शन अनेक तरह की युक्तियाँ प्रस्तुत करते हैं, किन्तु योग की दृष्टि से उनका विवेचन सर्वथा पृथक है.
सान्निध्य कहते हैं समीपता के लिए. ईश्वर का सान्निध्य प्राप्त करना ही योग का चरम लक्ष्य है. इस सान्निध्य-प्राप्ति के जो साधन हैं उसको `उपासना' कहते हैं. योग की सार्थकता ही इसमें है कि उपासक भगवानोन्मुख हो. वही `उन्मुख' होना `भक्ति' है. उपासना के जितने भी साधन हैं उनमें भक्ति और योग का अन्योन्याश्रय सम्बन्ध बना रहता है.
योग की चार साधनाएँ और भगवान तक पहुँचने के लिए आठ सीढ़ियाँ हैं. योग के चार साधनों के नाम हैं: मंत्रयोग, हठयोग, लययोग और राजयोग. इसी प्रकार आठ सीढ़ियों के नाम हैं: यम, नियम, आसन, प्राणायाम, प्रत्याहार, धारणा, ध्यान और समाधि.
योग दर्शन का सार
योग दर्शन के व्यापक सिद्धान्तों को समझने से पूर्व उनका संक्षिप्त परिचय और उनका पारस्परिक समन्वय समझ लेना आवश्यक है.
आगे कहा जायगा कि चित्तवृत्तियों का निरोध ही योग है. ये वृत्तियाँ पाँच हैं: प्रमाण, विपर्यय, विकल्प, निद्रा और स्मृति. प्रमाण भी तीन है: प्रत्यक्ष अनु-~मान और आगम. प्रमाण के इन अवान्तर भेदों का अन्य दर्शनों में विस्तार से विवेचन किया जा चुका है. अन्य चार वृत्तियों में मिथ्याज्ञान का नाम `विपर्यय'; ज्ञेय पदार्थ के सत्तारहित ज्ञान को `विकल्प'; अभाव-प्रत्यय-अवलम्बित वृत्ति को `निद्रा' और अनुभूत विषय का ध्यान ही `स्मृति' है.
इन चित्तवृत्तियों का निरोध अभ्यास तथा वैराग्य से होता है. चित्त को स्थिर, अविचल करने वाले प्रयत्न ही `अभ्यास' और ऐहिक तथा पारलौकिक भोगों से विमुक्त हो जाना ही `वैराग्य' है.
समाधि लाभ के लिए ईश्वर-प्रणिधान अवाश्यक है. पंचविध क्लेशों, कर्म, कर्मफल और आशय (वासनाओं) से दूर रहने वाला पुरुषविशेष ही योग का ईश्वर है. ईश्वर का प्रणिधान, उसके वाचक `ओइम्' का जप करने से होता है. जिन पाँच क्लेशों का ऊपर जिक्र किया गया है उनके नाम हैं: अविद्या, अस्मिता, राग, द्वेष और अभिनिवेश.
योगाभ्यास के आठ अंगों का नाम है: यम, नियम, आसन, प्रणायाम, प्रत्या-~हार, धारणा, ध्यान और समाधि. अहिंसा, सत्य, अस्तेय, ब्रह्मचर्य और अपरिग्रह, ये पाँच `यम' हैं. शौच, सन्तोष, तप, स्वाध्याय और ईश्वर प्रणिधान, ये पाँच `नियम' कहलाते हैं.
उद्देश्य
योग दर्शन का उद्देश्य है कि योग के द्वारा मनुष्य पंचविधि क्लेशों और नाना-~विध कर्मफलों से विमुक्त होकर मोक्ष (कैवल्य) प्राप्त करे. योग दर्शन में चित्त की पाँच प्रवृत्तियाँ बतायी गयी हैं: क्षिप्त, मूढ़, विक्षिप्त, निरुद्ध और एकाग्र, जिनका नाम वहाँ `चित्तभूमि' है. अन्त की दो चित्तभूमियों को वहाँ योग की सच्ची अधिकारिणी माना गया है. उनके लिए `संप्रज्ञान', और `असंप्रज्ञान' इन दो योगों का विधान बयाया गया है. `असंप्रज्ञान' योग से पंचविध क्लेशों का विनाश हो जाता है और `संप्रज्ञान' योग को सिद्ध करके साधक मोक्ष का अधिकारी बन जाता है.
योग दर्शन के अनुसार यह संसार दु:खमय है. जीवात्मा के मोक्ष का एकमात्र उपाय योग है. ईश्वर नित्य, अद्वितीय और त्रिकालातीत है.
योग दर्शन के इसी सारांश का आगे विस्तार से विवेचन किया गया है. योग दर्शन के तात्त्विक विश्लेषण से पहले उसके आचार्यो और उनकी कृतियों का परिचय जान लेना आवश्यक है.
योग दर्शन के आचार्य और उनकी कृतियाँ
योग दर्शन के प्रवर्तक आचार्य पतंजलि हुए, जिन्होंने विभिन्न प्राचीन ग्रन्थों के योग-विषयक विचारों का संग्रह करके तथा उनको अपनी प्रतिभा से व्यवस्थित करके `योगसूत्र' का निर्माण किया. `योगसूत्र' के अध्ययन से स्वत: ही उसके निर्माता के असाधारण पाण्डित्य का परिचय मिल जाता है. ऐसा विशुद्ध, तर्कसम्मत, गम्भीर और सर्वा गीण ग्रण्थ संभवत: ही दूसरा हो. उसमें प्रतिपादित न्यायनु-~सारिणी लक्षण, युक्तिश्रृखला तथा प्रांजल दृष्टिकोण बड़े ही वैज्ञानिक ढंग से विवेचित है. प्राचीन भारत की दार्शनिक महिमा का दर्शन करने के लिए उसमें यथेष्ट सामग्री समन्वित है.
कुछ दिन पूर्व `पातंजल योग दर्शन' के सम्बन्ध में जो असंगत अफवाहें प्रचारित की गयी थीं, जो प्रसाद चलाया गया था कि उसकी रचना ४५० ई. में हुई है, उनका खण्डन कर आधुनिक गवेषकों ने यह सिद्ध कर दिया है कि उसकी रचना बौद्धयुग से पहले हो चुकी थी.
योग दर्शन पतंजलि की देन होने के कारण उनके `योगसूत्र' को `पातंजल दर्शन' भी कहा जाता है. पतंजलि का यह सूत्र-ग्रन्थ चार पदों (अध्यायों) में विभक्त है, जिनके नाम हैं: समाधि, साधन, विभूति और कैवल्य. प्रथम समाधि पाद में योग का उद्देश्य, उसका लक्षण तथा उसके साधन वर्णित हैं; द्वितीय साधन पाद में क्लेश, कर्म एवं कर्मफलों का विवेचन है; तृतीय विभूति पाद में योग के अंग, उनका परिणाम तथा अणिमा, महिमा आदि सिद्धियों के प्रकार वर्णित हैं; और चतुर्थ केवल्य पाद में मोक्ष का विवेचन है.
पतंजलि के उक्त `योगसूत्र' के अतिरिक्त योग-विषयक दूसरे विद्वानों के अन्य अनेक प्राचीन ग्रन्थों का इतिहासकारों ने उल्लेख किया है, जो अप्रकाशित हैं. इस प्रकार के ग्रन्थों में जनक की `योगप्रभा', अंगिरा का `योगप्रदीप', कश्यप का `योग-~रत्नाकर', कौत्स का `योगविलास', मरीच के `योगसिद्धान्त', भोगविलास', संजय का `प्रदर्शन योग', कौशिक का `योगनिदर्शन' और सूर्य का `योगमार्तण्ड' उल्लेखनीय हैं.
जिन ग्रन्थकारों का ऊपर उल्लेख किया गया है वे सभी बहुत प्राचीनकाल में हुए. इससे हमें यह विदित होता है कि अन्य दर्शनों के समान ही योगदर्शन पर भी बहुत प्राचीन काल से विचार किया जाने लगा था और उसको एक स्वतंत्र शास्त्र की प्रतिष्ठा प्राप्त हो चुकी थी.
फिर भी पतंजलि का `योगसूत्र' ही हमारे समक्ष आज ऐसी कृति है, जिसको योग दर्शन का स्तम्भ कहा जाता है. `योगसूत्र' पर सर्वाधिक प्रामाणिक भाष्य व्यास का माना जाता है. `व्यास-भाष्य' के सम्बन्ध में डॉ. ब्रजेन्द्रनाथ शील का कथन हैं कि उसमें जिस दशमलव गणना का ज्ञान अंकित है, भारत में उसका आविष्कार-समय चौथी शताब्दी ई. है. इसके अतिरिक्त ईश्वरकृष्ण की `सांख्यकारिका' में `व्यास-~भाष्य' का कहीं भी उल्लेख नहीं है; जब कि इस प्रामाणिक एवं लोकप्रिय भाष्यग्रन्थ के उल्लेख का संवरण उसका परवर्ती कोई भी दार्शनिक न कर सका. ईश्वरकृष्ण का स्थितिकाल ४०० ई. निश्चित है. अत: `व्यासभाष्य' के निर्माण का समय इससे भी पहले होना चाहिए.
इसी `व्यास-भाष्य' के आधार पर महाराज भोज ने `योगसूत्र' पर `भोज-~वृति' लिखी.
तदनन्तर `व्यास-भाष्य' पर वाचस्पति मिश्र की `तत्त्ववैशारदी' और विज्ञान-~भिक्षु का `योगवार्तिक' इस परम्परा के प्रसिद्ध एवं प्रामाणिक ग्रंथ हैं.
हठयोग, योगदर्शन की ही एक शाखा है, जिस पर लिखे गये प्राचीन ग्रन्थों में `शिवसंहिता' का नाम उल्लेखनीय है. हठयोग के विख्यात आचार्य मच्छंदर नाथ (मत्स्येन्द्रनाथ) हुए और उनके शिष्य गोरखनाथ, जिन्होंने नाथ संप्रदाय की प्रतिष्ठा कर हिन्दी साहित्य को गौरवान्वित किया.
योगसूत्र
पतंजलि का `योगसूत्र' जैसा कि संकेत किया जा चुका है, चार पादों में विभक्त है: समाधिपाद, साधनपाद, विभूतिपाद और कैवल्यपाद.
पहले समाधिपाद में प्रस्तावना के अनन्तर योग की परिभाषा, चित्तवृत्तियों के निरोध का उपाय और समाधि के स्वरूप का विवेचन किया गया है.
दूसरे साधनपाद में चित्त की स्थिरता के लिए अंतरंग और बहिरंग साधनों का निरूपण किया गया है. योग के अंतरंग साधनों के नाम हैं: धारणा, ध्यान तथा समाधि और बहिरंग साधनों के नाम हैं: यम, नियम, आसन, प्राणायाम तथा प्रत्याहार.
तीसरे विभूतिपाद में अन्तरंग साधनों के अवान्तर फल और अनेक प्रकार की सिद्धियों का विवेचन है. वहाँ बताया गया है कि धारणा, ध्यान और समाधि, इन तीनों का सम्मिलित नाम `संयम' है. जन्मान्तर का ज्ञान, भूत-भविष्य का ज्ञान और अन्तर्धान आदि अनेक प्रकार की सिद्धियों का वर्णन करके इस पाद को समाप्त कर दिया गया है.
चौथे कैवल्यपाद में जन्म, औषधि आदि पाँच प्रकार की सिद्धियों का वर्णन और उपासना के द्वारा समाधिरूप फल को प्राप्ति के बाद प्रकृति तथा पुरुष का भेद बताया गया है. प्रकृति तथा पुरुष के भेद का ज्ञान करने की अवस्था को ही मोक्ष कहा गया है, जब कि दु:ख का आत्यन्तिक विनाश हो जाता है.
सांख्य और योग का सम्बन्ध
सांख्य शब्द का अर्थ होता है गिनानेवाला. कपिल के `सांख्यसूत्र' में पच्चीस तत्त्वों को गिनाया गया है. इसीलिए इस तत्त्वविशिष्ट दर्शन को `सांख्य' कहा गया: संख्या कृतमिति सांख्यम्. `सांख्यसूत्र' में हमें जो सिद्धान्त देखने को मिलते हैं वे वेदों, उपनिषदों और `गीता' में बिखरे हुए हैं. इस दृष्टि से सांख्य दर्शन की प्राचीनता निर्विवाद है. जिस युग के सांख्य को स्वतंत्र दर्शन की कोटि में मान्यता प्राप्त हुई उस युग में उक्त पूर्ववर्ती प्राचीन सिद्धान्तों या विचारों को एक सूत्र में पिरोकर यह कहा गया है कि समस्त कर्मों से संन्यास लेकर ब्रह्मज्ञान में निमग्न हो जाना ही जीव का लक्ष्य है. इसी को `सांख्य योग', `ज्ञानयोग' या `संन्यासयोग' कहा गया है. यह वही अवस्था है, जिसको उपनिषद् में कहा गया है:
भिद्यते ह्रदयग्रन्थि छिद्यन्ते सर्वसंशया.
क्षीयन्ते चास्य कर्माणि तस्मिन् दृष्टे परावरे..
सांख्य और योग, दोनों समान विद्याएँ हैं. `गीता' में कहा भी गया है कि सांख्य और योग को अलग-अलग जानना अविवेक है, पाण्डित्य नहीं:
`सांख्ययोगो पृथग्बाला, प्रवदन्ति न पण्डिता:'
योग दर्शन को वस्तुत: कपिल के सांख्य दर्शन का परिशिष्ट कहा जाना चाहिए. उसको `उत्तर सांख्य' कहा जाय तो अनुचित न होगा. कपिल ने जिन पच्चीस तत्त्वों का विवेचन किया है, योग दर्शन भी उन्हीं को मानता है. निरीश्वर-~वादी सांख्य से योग की एक ही बात में भिन्नता है. उसमें `ईश्वर' नामक छब्बीसवाँ तत्त्व माना गया है.
सैद्धान्तिक दृष्टि से सांख्य और योग दोनों परिणामवादी दर्शन हैं, जिनके अनुसार न तो उत्पत्ति होती है और न विनाश. योग दर्शन के अनुसार पुरुष (ईश्वर) में ज्ञान, इच्छा, सुख, दु:ख, धर्म, अधर्म आदि कोई भी गुण नहीं रहते हैं, वे प्रकृति में रहते हैं. अनादिकाल से प्रकृति के साथ पुरुष का तादात्म्य भ्रम चला आ रहा है. यही भ्रम जीव के बन्धन का कारण है. विवेक द्वारा जीव को जब इस भेद का ज्ञान प्राप्त हो जाता है तभी वह मुक्तिलाभ करता है. मुक्तावस्था की वृत्ति अनन्तकाल तक निरुद्ध रहती है. जितने भी प्रारब्ध कर्म हैं वे मुक्त हो जाते हैं और जितने भी संचित कर्म हैं वे ज्ञान से दग्ध हो जाते हैं. आगे वे होते ही नहीं हैं. इसका परिणाम यह होता है कि पुरुष सदैव ही अपने वास्तविक स्वरूप में अवस्थित रहता है. इसी को योग में मोक्ष कहा गया है.
सांख्य दर्शन के मतानुसार विवेक या ज्ञान को मुक्ति का साधन बताया गया है. योग की मोक्षावस्था भी ज्ञानमूलक है; किन्तु उसका यह ज्ञान या विवेकसिद्धान्त, सांख्य के विवेकसिद्धान्त की अपेक्षा कुछ स्थूल है.
फिर भी दोनों दर्शनों की कुछ सैद्धान्तिक भिन्नता के फलस्वरूप यह मानने में तनिक भी सन्देह नहीं होना चाहिए कि सांख्यदर्शन के जो सूक्ष्म सिद्धान्त हैं उनको व्यवहारिक जीवन में परिणत करने का कार्य योग दर्शन ने ही किया है.
दोनों दर्शन-सम्प्रदायों की समानता का यह सिद्धान्त अतर्क्य है. उनकी इस वास्तविकता को खण्डित नहीं किया जा सकता है. इन दोनों दर्शनों के परवर्ती ग्रन्थ-~कारों ने अपनी कृतियों के लिए एक-दूसरे के भावों को ग्रहण करके तथा एक साथ ही दोनों दर्शनों के विचार ग्रथित दोनों दर्शनों के सम्बन्ध को अधिक स्पष्ट कर दिया है.
चित्तवृत्तियों के निरोध का उद्देश्य
विश्व के प्राय: समस्त देशों के साहित्य में अध्यात्मविद्या का विशेष महत्त्व माना गया है. अध्यात्मविद्या का एक अंग, जिसे यहाँ हम योग कह रहे हैं, उस पर अनेक विद्वानों ने अनेक प्रकार से विचार किया है. क्योंकि व्यावहारिक तथा भौतिक दृष्टि से भी योग की उपयोगिता है. इसलिए पश्चिम के आधुनिक विद्वान आज भी उस पर गवेषणा कर रहे हैं.
भारतीय योग दर्शन के आचार्य पतंजलि का कथन है कि `चित्तवृत्तियों का निरोध ही योग है' (योगश्चित्तवृत्तिनिरोध:). इसलिए पतंजलि के योग-विषयक दृष्टिकोण को जानने के लिए चित्तवृत्तियाँ और उनके निरोध के तरीकों का जानना आवश्यक है. किन्तु पतंजलि योग के इस दृष्टिकोण को समझने से पूर्व यह जिज्ञासा होती है कि चित्तवृत्तियों और निरोध जानने की आवश्यकता क्यों हुई? इस प्रश्न के समाधान के लिए हमें योग की तात्त्विक भूमि में प्रवेश करना होगा.
जैसा कि आगे विस्तार से बताया जायगा, योग के तीन तत्त्व हैं: ईश्वर, जीव और प्रकृति. इन तीन तत्त्वों में `जीव' वह तत्त्व है, जिसके कार्यों में सहायता करने तथा जिसके उपायों को बताने के लिए योग दर्शन के निर्माण की आवश्यकता हुई.
प्रकृति में सत्; जीव में सत्, चित् और ईश्वर में आनन्द के सहित ये तीनों एक साथ विद्यमान रहते हैं. इसीलिए तो उसे `सच्चिदानन्द' कहा गया है. इन तीन तत्त्वों का परिचय प्राप्त करने के अनन्तर यह प्रश्न उठता है कि सत्-चित्-स्वरूप जीव को अपने कर्तृत्व का उद्देश्य प्रकृति को बनाना चाहिए या ईश्वर को? प्रकृति का गुण सत् है, जीव का सत्-चित् और ईश्वर में इस त्रिगुणत्व में जिस आनन्द का निवास है वह न तो प्रकृति को प्राप्त है और न जीव को ही. इसलिए जीव का अन्तिम लक्ष्य सत्स्वरूप प्रकृति से न होकर आनन्दस्वरूप ब्रह्मा से है. इस दृष्टि से स्पष्ट है कि जीव का उद्देश्य ईश्वर से है.
जीव के स्वाभाविक गुण हैं ज्ञान और कर्म (प्रयत्न) ये गुण बाहरी भी हैं और भीतरी भी. जब जीव बाहरी गुणों या स्वभावों में लिप्त रहता है तब उसे `बहिर्मुखी वृत्ति' और जब भीतरी स्वभावों में निमग्न रहता है तब उसको `अन्तर्मुखी वृत्ति' कहा जाता है.
पतंजलि का योग हमें यह बताता है कि संसार को तथा उसकी प्रत्येक वस्तु को इस ढंग से उपयोग में लाना चाहिए, जिससे अधिक से अधिक उपयोगिता प्राप्त हो और उसी के द्वारा जीव को, अन्तिम लक्षय, ईश्वर प्राप्ति भी, सिद्ध हो.
इस संसार से उक्त दोनों लक्षयों की सिद्धि के लिए ही पतंजलि ने चित्तवृत्तियों के निरोध का विधान किया है. जब तक चित्त एकाग्र रहता है तब तक समस्त चित्तवृत्तियाँ अपने कार्यों में तल्लीन रहती हैं. इस एकाग्रता से हमारी आत्मा की बहिर्मुखी वृत्ति मजबूत होती है, उनमें कार्यक्षमता तथा सामर्थ्य आती है. किन्तु आत्मा के अन्त स्वरूप को पहचानने तथा पाने के लिए उस समय हमारा यह कर्तव्य होता है कि हम इन बाहरी चित्तवृत्तियों पर लगाम लगाकर उन्हें भीतर की ओर प्रवृत्त करें. जब ये बाहरी वृत्तियाँ अवरुद्ध हो जाती हैं तब अपने-आप भीतरी वृत्तियाँ जाग्रत हो जाती हैं. क्योंकि इस चित्त का एक किनारा तो बुद्धि से और दूसरा आत्मा से जुड़ा हुआ है. इन बाहरी और भीतरी वृत्तियों में भी विरोध नहीं है. ऐसा नहीं है कि बाहरी वृत्तियों का निरोध करने से भीतरी वृत्तियाँ साधक के विपरीत हो जायें.
चित्त की जितनी भी भली-बुरीं वृत्तियाँ हैं उनका समावेश प्रत्यक्ष, अनुमान, आगम (आप्तोपदेश), मिथ्याज्ञान, विकल्प, निद्रा और स्मृति के अन्तर्गत हो जाता है.
पातंजल योगदर्शन का एकमात्र यही उद्देश्य है कि निरोध के द्वारा आत्मा की बाहरी वृत्तियों को बन्द करके आत्मा की भीतरी वृत्ति को जगा दिया जाय जब आत्मा की यह भीतरी वृत्ति जग जाती है तब साधक को कुछ करने के लिए शेष नहीं रह जाता है. उसी को योगावस्था, सान्निध्यावस्था, कैवल्यावस्था और परमानन्द की अवस्था कहा जाता है.
समाधि का स्वरूप और उसके भेद
समाधि का स्वरूप
सम्पूर्ण संकल्प-विकल्पों, आशाओं, अभिलाषाओं और तितिक्षाओं से मन को शून्य (विमुख) कर देना ही `समाधि' है. ऐसी समाधिस्थ अवस्था में मन अचंचल हो जाता है और जीवात्मा तथा परमात्मा का भेद मिट जाता है. यह परमात्मा `प्रत्यक् चेतन्य' या `परम अहम' कहा जाता है. इसी प्रकार जीवात्मा को `वाह्रा प्रपंच' या `क्षुद्र अहम' कहा गया है. जीवात्मा में यह परम अहम्, क्षुद्र अहम से ढका रहता है. ऐसा तब होता है जब मनुष्य में देहाभिमान और बौद्धिक बल का प्राबल्य होता है. यह देहभिमान और बौद्धाक प्रक्रिया जब विध्वस्त हो जाती है तब जीवात्मा में `क्षुद्र अहम्' का आवरण छिन्न होकर `परम अहम्' का उदय होता है. इसी परमोच्च स्थिति को पाने के लिए समाधि की आवश्यकता होती है.
वेद, उपनिषद् और दर्शन आदि विद्याओं का शास्त्रों में `समाधि' की अनेक तरह से व्याख्या की गयी है; किन्तु उन सबकी व्याख्याओं का एक ही अन्तिम लक्ष्य है; जीवात्मा की परमात्मा के साथ एकता. इसीलिए `समाधि' को ज्ञान का उदय, मन के संकल्पों की क्रिया का विनाशक और चित्तवृत्तियों को विस्मरण कर देने वाली कहा गया है.
समाधि के भेद
पातंजल के योग में समाधि के दो भेद बताये गये हैं: संप्रज्ञात और अप्रज्ञात. उनमें भी संप्रज्ञात समाधि के चार अवान्तर भेद किये गये हैं, जिनके नाम हैं : वितर्कानुगम, विचारानुगम, आनन्दानुगम और अस्तितानुगम.
वितर्कानुगम: आकाशादि पंचभूतों और शब्दादि पंचतत्त्वों से सम्बन्धित समाधि का नाम ही `वितर्कानुयोग' है. उनके भी दो भेद हैं : `सवितर्क' और `निर्वितर्क'. (१) सवितर्क वितर्कानुयोग समाधि का अपरनाम `सविकल्प' भी है.
