<ःइन्डि ळिटेरटुरे><छ्हिल्ड्रेन्'स् ळिटेरटुरे><णोहन् शुन्डर् षजन्><आअन्टरिक्स्ह् ख  ढेल्हि><३ - १६><२००७><षजन्, ंश् - आअन्टरिक्स्ह् ख  - छ्ळ् - औ>

भारत के दक्षिणी छोर इंदिरा पॉइंट के तट से लगे हुए सागर तल पर एक
भारतीय खोजी पनडुब्बी खोजबीन कर रही थी. कप्तान उत्तम और उसके दल के अन्य
लोग पानी के भीतर की उस विचित्र दुनिया को बड़े अचरज से देख रहे थे.
इधर-उधर कई आकारों के मूंगों की चट्टानें चमक रही थीं और उनके भीतर कई
किस्म की, रंग बिरंगी मछलियां और अलौकिक आकारों वाले जीव मंडरा रहे थे.
तभी एक कठोर आदेश सुनाई दिया. जो जहां है वहीं रुक जाये. नौसैनिक अभ्यास
चल रहा है.
इंजन बंद कर दिये गये. सब कुछ शांत होकर ठहर गया. अचानक उत्तम को मूंगे
की चट्टानों की बीच में एक विचित्र-सी चीज़ पड़ी हुई दिखाई दी. यह
चिकनी-सी चीज थी और आसपास की रंग-बिरंगी चीजों के बीच यह असामान्य-से एक
ही रंग की थी. यह किसी भी जीवित जंतु से नहीं मिलती थी. जिज्ञासु उत्तम
मे उसे उठा लाने का आदेश दे दिया.
यह एक बड़े आकार का उल्का पिंड था. उत्तम बहुत खुश हुआ. उसने ऐसी कोई चीज
कभी पहले नहीं देखी थी-न समुद्र में और न जमीन पर. अंतरिक्ष यात्रा और
पानी में रहने पर भी इस चीज का रंग और आकार नहीं बदला था.
ठहरे रहने की चेतावनी खत्म हो गयी थी. उत्तम ने ऊपर जाने का आदेश दिया.
पहुंचते ही उसने अपने मित्र, कावालूर वेधशाला क्षेत्र में स्थित तारामंडल
स्कूल के, प्रोफेसर मारुति को टेलीफोन किया और इस उल्का पिंड के बारे में
उन्हें बताया.
प्रोफेसर मारुति बहुत उत्साह में आ गये थे. अब तक उन्होंने जितने भी
उल्का पिंडों के बारे में सुना था, यह उन सबसे बड़ा था. इसका परीक्षण
करने की अनुमति मिलते ही प्रोफसर मारुति ने अंतरिक्ष के इस अवशेष पर
परीक्षण करना शुरू कर दिया.
इस पर जमी बाहरी तहों को उतारने के बाद एक स्पष्ट आकृति सामने आयी जो
१०१०१ जैसे दिख रही थी. प्रोफेसर ने बताया कि यह २१ का दिवचर प्रणाली का
रूप है. और २१ का अर्थ अंतरिक्ष में हाइड्रोजन की २१ सेंटीमीटर रेडियो
आवृत्ति है.
कहीं यह बाह्य अंतरिक्ष के किसी समझदार प्राणी का संदेश तो नहीं है?
कई वर्षों से पृथ्वी के वैज्ञानिक सांकेतिक प्राथमिक गणितीय संदेशों को
इस आशा के साथ बाहर भेजते रहे हैं कि उन्हें कोई ग्रहण करेगा. पर अभी तक
तो कोई जवाब नहीं मिला था. क्या यह कोई जवाब हो सकता है?
इस उल्कापिंड और इसके दिवचर संदेश की खबर पूरी दुनिया के रेडियो स्टेशनों
से प्रसारित हो गयी. इसके साथ ही एक उग्र बहस भी शुरू हो गयी. अमरीकियों
ने घोषणा की कि वे एक विशेष अंतरिक्ष यान बनायेंगे और इसे बाह्य अंतरिक्ष
के उस क्षेत्र की खोज के लिए भेजेंगे जहां नये जीव का अभ्युदय हुआ है.
दूसरी ओर रूसी लोग सावधानी से ही कोई कदम उठाना चाहते थे और तब तक
प्रतीक्षा करना चाहते थे जब तक कि दिवचर प्रणाली से ही, उनसे पूरी तरह
संपर्क नहीं कर लिया जाता.
बहुत से टेलीग्राम इस बात की वकालत कर रहे थे कि किसी भी तरह के संचार को
रोक दिया जाये, कहीं ऐसा न हो कि वह दूसरी सभ्यता हमारी प्रौद्योगिकी को
अभी आदिमकालीन ही समझ रही हो. कुछ और लोगों का तर्क था कि जो सभ्यता इतने
समय तक जीवित रह सकती है, उसके इरादों के बुरे होने की संभावना कम ही
लगती है. इसके साथ संपर्क खतरनाक सिद्ध नहीं होगा बल्कि लाभकारी भी हो
सकता है.
प्रोफसर मारुति बाह्य अंतरिक्ष में भेजने के लिए संदेश तैयार करने में लग
गये. उन्होंने संदेश का संकेत करने की एक ऐसी प्रणाली तैयार की जो
निस्संदेह समझदार प्राणियों द्वारा भेजी गयी ही मानी जायेगी. उन्होंने
कहा कि विकिरण की `आन-आफ' के एक-अनुक्रम द्वारा संदेश भेजा जा सकता है.
तरंग का अर्थ होगा एक और न होने का अर्थ होगा शून्य. इस प्रकार दिवचर
श्रेणी की संख्याओं को प्रेषित किया जा सकता है. फिर, ये संख्याएं पहली
बारह रूढ़ संख्याएं भी हो सकती हैं- यह सामान्य गणितीय ज्ञान की ओर इंगित
करेगा जो सिर्फ समझदार प्राणियों की ओर से ही आ सकता है. एक स्पष्ट विवरण
देने के लिए इस प्रकार के संदेश को क्रमबद्ध करने की प्रणाली भी तैयार की
जा सकती है. १९ वर्गों के २९ समूहों के विन्यास से-मसलन ईकाईयों को काला
और शून्यों को सफेद करके-एक दिलचस्प चित्र बनाया जा सकता है जो मानव
आस्तित्व के भौतिक स्वरूप, सौर प्रणाली की कार्यविधि तथा अन्य महत्वपूर्ण
तथ्यों को प्रकट कर सकता है.
तभी आयुर्विज्ञान अनुसंधान परिषद् की ओर से एक संदेश मिला. जीव रसायन
विभाग के अध्यक्ष डाक्टर धनवंतरी कह रहे थे:
"मेरे ख्याल से आप बाह्य अंतरिक्ष में संदेश भेजने की तैयारी कर रहे हैं.
मेरा एक सुझाव है."
डाक्टर धनवंतरी ने समझाया कि वे मानव-मस्तिष्क की संरचना और कार्यविधि के
बारे में नयी जानकारी पाना चाहते हैं. काश! यह संभव होता कि इस पर
संकेतिक प्रश्न का उत्तर अंतरिक्ष की गहराईयों में बैठे उन समझदार
प्राणियों से मिल पाता जो हमारे शुभचिंतक हैं.
प्रोफेसर मारूति सहमत हो गये. पर उनका सवाल था,"किंतु ऐसा जटिल संदेश
कैसे भेजा जा सकता है?"
डाक्टर धनवंतरी ने वादा किया कि वे एक ऐसा प्रारूप तैयार करेंगे जो सरल
होगा और साथ ही इतना व्यापक कि इस संदेश का अर्थ निकालने वाला
मानव-मस्तिष्क के विकास की सही दशा और समस्याओं को जान सकेगा.
प्रोफेसर मारुति और उनके सहकर्मी संदेश को लेकर पूना स्थित भारत के
उपग्रह संचार भू-केंद्र, आरवी पहुंचे. वहां बहुत से तश्तरी के आकार के
संचार उपकरण लगे थे. वहां लगे आधुनिक उपकरण और कंप्यूटर वैज्ञानिकों को
मिनट भर में वे सब जानकारियां दे सकते थे जो पुराने जमाने में लगातार
आकाश पर नजर रखकर दो सौ वर्षों में मिल पाती थीं.
उस महत्त्वपूर्ण प्रेषण के लिए उलटी गिनती शुरू हुई. इंजीनियरों ने
सावधानी से हर चीज को जांचा परखा. ऊपर आकाश में किसी भी तरह की उड़ान के
लिए मनाही कर दी गयी.
जेनेवा स्थित अंतर्राष्ट्रीय दूरसंचार केंद्र से तार भेजकर अनुरोध किया
गया कि सम्भावित सभ्यता के साथ संचार के लिए आरक्षित आकृति का प्रयोग
करने की अनुमति किसी भी उपग्रह को न दी जाये.
इस प्रेषण में लगभग तीन घंटे लगे. पृष्ठभूमि विकिरणों से बचने के लिए
थोड़े से समायोजन के साथ हाइड्रोजन रेखा आवृतियों का प्रयोग किया गया.
संदेश तीन बार भेजा गया. कंप्यूटरों के अध्ययन से पता चला कि यह संदेश
सैंकड़ों प्रकाश वर्ष की दूरी तक जा सकता था.
तत्काल किसी प्रकार के उत्तर की अपेक्षा तो किसी को नहीं थी. इंजीनियरों
को आशा थी कि यदि कोई संदेश आया तो बारह वर्ष बाद ही आ पायेगा. वह भी
बर्नार्ड का सितारे के निकट से, जो लगभग छह प्रकाश वर्ष की दूरी पर है.
बर्नार्ड का सितारा पृथ्वी का तीसरा निकटतम सितारा है. इसकी मात्रा,
सूर्य की मात्रा (परिमाण) का दसवां भाग है. इसके चारों ओर जल-सा दिखाई
देता है, जो इसकी परिक्रमा करने वाले ग्रहों के कारण भी हो सकता है.
बारह वर्ष बीत गये. पृथ्वी के लोग बाह्य अंतरिक्ष में भेजे अपने संदेश के
बारे में लगभग भूल भी चुके थे. केवल आरवी में वैज्ञानिकों का एख छोटा-सा
दल प्रतिदिन के आंकड़ों की सारिणी को देखता और उसका विश्लेषण करता.
जैसे-जैसे समय की सीमा आ रही थी, उनकी उत्सुकता बढ़ती जा रही थी.
बाहरवां वर्ष बीतता रहा, पर प्रतीक्षातुर तश्तरीनुमा उपकरणों से कोई भी
संकेत नहीं टकराया. अब उत्साह तो ठंडा पड़ गया था पर निगरानी जारी थी.
तेरहवां वर्ष निकट आ रहा था. अब तक कोई खबर नहीं थी. तब वर्ष के अंतिम
दिन समाचार पत्रों में अहमदाबाद से १०० किलोमीटर दूर दजला में उल्कापात
की खबरें छपीं.
कुछ लोगों का ख्याल था कि यह उल्कापात का बारह वर्षीय चक्र था. कुछ लोग
यह भी सोच रहे थे कि इसमें आरवी से भेजे गये संदेश का उत्तर हो सकता है.
क्या वह सुदूरवर्ती सभ्यता लघु तरंग संचार की अपेक्षा उल्कापिंडों को
बेहतर माध्यम समझती है?
उत्तम का विचार था कि ये उल्कापिंड पृथ्वी के लोगों से संवाद स्थापित
करने के लिए एक निमंत्रण था. हो सकता है, बाह्य अंतरिक्ष के जीवों ने
सोचा हो कि एक बड़ी उल्का के बजाय-जैसी सौभाग्य से उसे मिल गयी
थी-छोटी-छोटी उल्काओं के जरिये संदेश भिजवाना अधिक सुरक्षित है. उसने
प्रोफेसर मारुति को फोन किया और कहा कि उल्कापिंडों के विश्लेषण के
परिणाम निकलते ही उसे बता दें.
दो दिन बीत गए, आधी रात को उत्तम के फोन की घंटी बजी.
"मैं मारुति बोल रहा हूं. एक खबर है. मानव-मस्तिष्क से संबंधित जो संदेश
हमने भेजा था, वह पूरा का पूरा उल्कापिंड में से प्रतिबिंब रूप में मिल
गया है."
"वाह! इससे तो साफ पता चलता है कि इन्हें भेजने वालों का प्रौद्योगिकी का
स्तर क्या होगा. यह इस बात का भी प्रमाण है कि बारह प्रकाशवर्ष के भीतर
कोई है जिसे हमारा संदेश मिला है."
"इतना ही नहीं उत्तम और कुछ भी है. एक उल्कापिंड के भीतर गहरे में हमें
कुछ जटिल रासायनिक सूत्र भी मिले हैं."
विश्लेषण पूर्ण होने के बाद प्रयोगशाला ने रासायनिक सूत्रों को प्रकाशित
किया. संचार उपग्रहों के जरिये सारे महाद्वीपों में इन सूत्रों को तत्काल
प्रसारित किया गया और पूरी दुनिया के रसायन शास्त्रियों को उनका परीक्षण
करने के लिए आमंत्रित किया. उनका और अधिक अर्थ प्राप्त करने के लिए
कंप्यूटरों का प्रयोग किया गया.
उत्तम ने देखा कि २१ के लिए १०१०१ का प्रयोग करने वाली दिवचर प्रणाली का
संकेत इसमें भी था. "निश्चित रूप से, २१ के पुन: प्रयोग को अप्रासंगिक
नहीं माना जा सकता." उत्तम ने प्रोफेसर मारुति से कहा.
क्या इसका मतलब यह था कि सुदूर सभ्यता चाहती है कि इन सूत्रों का परीक्षण
कर लेने के बाद पृथ्वीवासी उन्हें इसकी रपट भेजें?
भारतीय वैजानिकों पर वैज्ञानिक समुदाय दबाव डालने लगा कि वह इस चुनौती को
स्वीकार करके इनमें से कुछ सूत्रों का परीक्षण प्रयोगशाला में करें.
थोड़ी शंका इस बात की थी कि एक रासायनिक सूत्र में दिया गया अणुओं का
संयोजन संभव हो सकेगा या नहीं. यह विशेष रूप से सज्जित प्रयोगशाला में ही
किया जा सकाता था जिसमें अत्याधिक उच्च दबाव की व्यवस्था हो ताकि अणुबंध
हो सके. एक बार इन सूत्रों के अस्तित्व में आ जाने के बाद तो उनके उपयोग
के लिए आगे के प्रयोगों को शुरू किया जा सकता था.
दो विशेष-सज्जित प्रयोगशालाओं को वायुरोधित किया गया ताकि पार्थिव
संपर्कों से प्रयोगों पर कोई प्रभाव न पड़ सके. एक बड़े कांच के गुंबद के
भीतर पृथ्वी का आदिम वातावरण तैयार किया गया. इसमें हाइड्रोजन, पानी के
वाष्प, अमोनिया और मीथेन का मिश्रण था, आज जैसा नाइट्रोजन-आक्सीजन का
मिश्रण नहीं. इस आदिम मिश्रण को कई दिन तक विद्युत चिंगारियों में से
गुजारा गया. इस तरह यह पर्यावरणीय इतिहास के लाखों वर्षों का अप्रत्यक्ष
दोहराव था. इससे निकलने वाला परिणाम तो बस चमत्कारी ही था.
ऐसा लगा कि हर प्रकार के जीवन के आधार नाभिकीय अम्लों और प्रोटीनों के
नये सम्मिश्रण यही हैं. प्रोफेसर मारुति का दिमाग दौड़ने लगा था.
उल्कापिंडों की प्रारंभिक खोजों से तो ऐसा कुछ नहीं निकला था. इससे लगता
था कि नयी प्रोटीन संरचना को बनाने के लिए कुछ नये अमीनी-अम्ल भी संभव
हैं. यह जीवन के रासायनिक आधार के क्षेत्र में एक अपूर्व उपलब्धि थी.
उन्होंने बड़ी बेताबी से डाक्टर धनवंतरी से कहा, "आपको तो महीनों तक
प्रयोग करने के लिए सामग्री मिल गयी है."
पूरी दुनिया की विभिन्न प्रयोगशालाओं में महीनों काम होता रहा. सूत्रों
की व्याख्या में कई कठिनाईयां और बहसें सामने आयीं पर अंतत: एक नया
अमीनी-अम्ल तैयार कर ही लिया गया.
जीवधारियों के प्रोटीन-आधार पर यह नया अमीनी-अम्ल कैसे क्रिया करेगा?
अमरीकी वैज्ञानिकों ने सलाह दी, "इस नये अमीनी-अम्ल सहित सभी
अमीनी-अम्लों का प्रयोग मानव-शरीर पर ही किया जाये." रूसियों ने इसके
प्रयोग के विरूद्ध चेतावनी दी. उन्हें डर था कि ये सूत्र कहीं विषाणुओं
में न बदल जायें. कहीं पृथ्वी को मानव विहीन करने के लिए बाह्य अंतरिक्ष
वालों ने जानबूझ कर ही इसे न भेजा हो.
चेतावनी का असर पड़ा. तय हुआ कि इस नये अमीनी-अम्ल का परीक्षण पहले
जानवरों पर ही किया जाये.
कुछ चूहों को अमीनी-अम्ल मिला विशेष भोजन दिया जाने लगा. कुछ ही सप्ताहों
में उनकी स्मरण शक्ति में विलक्षण सुधार हुआ. एक ही खोज के बाद वे एक भूल
भुलैया में से चटपट बाहर निकल गये. इस प्रयोग से उत्साहित होकर
जीवरसायनज्ञों ने इस रसायन का प्रयोग मानव शरीर पर करने का निर्णय कर
लिया. पर इस प्रयोग के लिए किसी ने स्वयं को प्रस्तुत नहीं किया.
जीवरसायनज्ञों को बड़ी निराशा हुई. उन्होंने मानसिक रोगियों के अस्पताल
के डाक्टरों की अनुमति मांगी कि वे उन रोगियों पर इस अमीनी-अम्ल का
परीक्षण करने की अनुमति दे दें जिनके ठीक होने की कोई आशा न हो. उन्होंने
विश्वास दिलाया कि अमीनी-अम्ल से कोई हानि नहीं हो सकती. बल्कि, इसके
विपरीत ये मस्तिष्क को उत्तेजित करता है. इससे अच्छी और क्या बात होती.
अनुमति मिल गयी.
