<ःइन्डि ळिटेरटुरे><छ्हिल्ड्रेन्'स् ळिटेरटुरे><शिग्रुन् श्ह्रिवस्टव><भ्हरट् खे भहडुर् णव्जवन्><१९८३><ण्.भ्.ठ्.><णेत् ढेल्हि><१७ - २५><२०८०><श्ह्रिवस्टव, श् - भ्हरट् खे णव्जवन् - छ्ळ् - औ>

गोविंदन ने अपना बस्ता उठाया. कमरे से निकलने के पहले उसने रवि की ओर
देखा और आंखों के इशारे से कहा `वहीं मिलेंगे.' उन दोनों का अड्डा था
`जानकीरमन स्वीट कोकोनट स्टैंड'.
लेकिन ३ सितंबर १९७९ को गोविंदन और रवि अपनी योजना के अनुसार नहीं मिल
सके.
किताबों का ढेर अपनी बगल में दबाए हुए गोविंदन जब स्कूल से बाहर आया तो
उसने एक बार सामने की ओर देखा. सामने चौड़ी सड़क धान के खेतों और नारियल
के पेड़ों के बीच होती हुई मुड़ गयी थी. उसकी बायीं तरफ, दो मील दूर तक
धान के पुआल से बने छप्परों वाली झोपड़ियां दोपहर की धूप से नहा रहीं थी.
और वहीं गांव के बाहर नटराजन् मंदिर के खंडहर दिखाई दे रहे थे. एक समय था
जब नटराजन् मंदिर नारियल के पेड़ों और धान के खेतों के बीच अपनी सुंदरता
और शान के लिए मशहूर था.
स्कूल के सामने, सड़क की दाहिनी ओर एक ट्रक खड़ा था. उसके पीछे से एक
आदमी धीरे धीरे डगमगाते कदमों से सामने की ओर आया. `कौन है ये, क्या ये
ट्रक का ड्राइवर है? लेकिन नहीं ये आदमी तो बूढ़ा है.' वह अपना हाथ
विचित्र तरह से हिला रहा था. और सिर ऊपर किए सूर्य की तरफ टकटकी लगाकर
देख रहा था. उसकी काली सूनी आंखेंभी विचित्र सी लग रही थीं. वह नंगे पांव
था और एक साधारण सी लुंगी लपेट रखी थी. वह हर कदम रखने से पहले अपनी छड़ी
से ज़मीन को ठोक कर टटोल लेता था. उसके कांपते हुए हाथ में एक कटोरा था.
`ये तो कोई अंधा भिखारी है. . .' गोविंदन का मन, उसके प्रति दया से भर
उठा. उसने अपनी कमीज़ की जेबें देखीं, कितुं एक भी सिक्का न मिला. `तो
क्या उसे देने के लिए मेरे पास कुछ भी नहीं है.'
`हो सकता है, बस्ते में कुछ हो.' उसने सोचा.
वह अभी नीचे झुककर बस्ते की किताबों में कुछ टटोल रहा था कि उसे दूर से
किसी बस के आने की आवाज़ सुनाई दी. उसने सिर उठाकर देखा तो सामने से बड़ी
तेज रफ्तार से आती हुई बस दिखाई दी.
`लगता है ये बस वाला, मोड़ आने से पहले अपनी रफ्तार कम नहीं करेगा. और
आगे जो ट्रक खड़ा है उसकी वजह से इस बूढ़े आदमी को भी नहीं देख सकेगा. और
तब...? `अरे देखना भाई. .' गोविंदन वहीं से चिल्लाकर बोला.
`सामने से बस आ रही है.' लेकिन दूसरे ही क्षण उसे अपनी गलती महसूस हुई कि
वो तो अंधा है. वह बेचारा बस को कैसे देख सकता है. तब वह कैसे बच सकेगा?'
भिखारी ने गोविंदन की आवाज सुनी तो परेशान होकर इधर उधर सिर घुमाने लगा.
उसने एक बार उधर भी सिर घुमाया जिधर से गोविंदन की आवाज़ आयी थी. किंतु
वह यह न सोच सकता कि करे क्या? वह आगे बढ़ने लगा.
उधर बस अपनी पूर रफ्तार से आ रही थी.
`अरे बाप रे! अब तो कुछ करना पड़ेगा.' गोविंदन ने अपना बस्ता और कक्षा आठ
की अड़तीस कापियां वहीं फेंक दीं. वह सड़क की ओर दौड़ा और हाथ से, सामने
से आती हुई बस के ड्राइवर को रोकने का इशारा करते हुए चिल्लाने लगा, `रुक
जाओ....रुक जाओ....आगे एक भिखारी है....' फिर उसने भिखारी की तरफ देखा जो
सड़क के बीच में असहाय खड़ा था. उसके होंठ खुले हुए थे, किंतु घबराहट के
कारण उसकी आवाज़ जैसे रुक गयी थी.
`भागो. . .बचो बाबा. .भागो. .'
गोविंदन ने सोचा, आखिर वह भिखारी किधर भाग सकता है? इस समय तो उसे
गोविंदन ही रास्ता दिखा सकता है. इसलिए अब एक सैकिंड की देर किए बिना ही
इस भिखारी को बचाना होगा.
गोविंदन बड़ी तेजी से भिखारी की ओर दौड़ा. सड़क के किनारे पहुंचकर एक बार
फिर उसने तेज रफ्तार से आती हुई बस के ड्राइवर को रोकने का इशारा किया और
चिल्लाया `रोको गाड़ी धीमी करो. परंतु ड्राइवर उसकी आवाज़ तो सुन नहीं
रहा था. उसने गोविंदन को हाथ हिलाते हुए देखा, किंतु उसने यही सोचा--ज़रा
इस गांव के लड़के की हिम्मत तो देखो घर जाने के लिए बस रुकवा रहा है?
लेकिन वह क्या कर रहा है? सड़क तो नहीं पार कर रहा है? अरे बाप रे. . .ये
सड़क के बीच में आ रहा है. . .कैसा मूर्ख है. . .
ड्राइवर ने हार्न बजाया और पूरी ताकत से ब्रेक लगाए. उसे लगा कि अगर कहीं
बस उलट गयी तो गज़ब हो जाएगा.
उधर गोविंदन पलक झपकाते बूढ़े भिखारी के पास पहुंच चुका था. उसने भिखारी
को अपनी बाहों से लपेटकर इतनी जोर से खींचकर छलांग लगायी कि उसकी लाठी और
कटोरा सड़क पर गिर गये और वे दोनों सड़क के किनारे जमीन पर आ गिरे. तेज
रफ्तार से चलने वाली वह बस उस समय कुछ इंचों के फासले से, उनके पास से
गुजर गयी थी.
गोविंदन और भिखारी बड़ी जोर से सड़क के किनारे खुरदरी जमीन पर गिरे थे,
जैसे कोई हवाई जहाज धव्ब से गिरा हो. बूढ़ा भिखारी तो गोविंदन की बाहों
में था, इसलिए बच गया था, किंतु गोविंदन के घुटनों को छोटे छोटे पत्थरों
ने जख्मी कर दिया था. उस एक सेकिंड में जो कुछ हुआ था, वह इतना
आश्चर्यजनक था कि गोविंदन ने अपनी आंखें बंद कर ली थीं.
`हे भगवान! ये क्या हो रहा है?' भिखारी की आवाज़ सुनकर गोविंदन ने अपनी
आंखें खोलीं. अब उसने भिखारी की सूनी और उदास बंद आंखों को ध्यान से
देखा. फिर अपने को एक झटका दे कर वह संभल गया और गला साफ़ करके बोला
`बाबा हम बच गये परेशान न हों.'
बूढ़े भिखारी ने खांसकर कहा, `मेरी कुछ समझ में नहीं आ रहा है. . . .ये
सब क्या हुआ. . . .मेरी लाठी कहां है. . . .मुझे मेरी लाठी दे दो. . .
.बिना लाठी के तो मैं चल भी नहीं सकता.'
`मैं अभी ला देता हूं बाबा!' गोविंदन ने कहा, `आओ उठो. उसने बूढ़े भिखारी
को सहारा देकर उठाया. और फिर उसकी बांह पकड़ कर ले चला.
अचानक उसके घुटने में बड़ी जोर की पीड़ा हुई. उसका हाथ कांपने लगा. उसके
गाल पर भी खून बह आया. किंतु गोविंदन ने उसकी कोई परवाह न की. हाथ से
अपना खून पोंछकर वह बूढ़े आदमी की लाठी खोजने लगा.
तभी उसने देखा कि बस का ड्राइवर उसकी ओर गुस्से से बढ़ता आ रहा है. उसकी
मुठ्ठियां कसी हुई थीं और माथे पर झुकी हुई टोपी के नीचे आंखों में जैसे
आग निकल रही थी. वह किसी ऐसी भाषा में गरजकर बोला जिसे गोविंदन नहीं समझ
सका.
मगर वह ड्राइवर क्यों नाराज़ था? गोविंदन ने तो वही किया था जो वह बूढ़े
को बचाने के लिए कर सकता था. फिर इसमें बूढ़े आदमी की भी क्या गलती थी.
ड्राइवर आकर गोविंदन पर टूट पड़ेगा. यह अनुमान लगाते ही गोविंदन ने
चिल्लाकर कहा `मेरी बात तो सुनो. . .इसमें मेरी कोई गलती नहीं है. और वह
बूढ़े भिखारी की ओट में हो गया.
ड्राइवर भला उसकी बात कब सुनता? वह अब तक गोविंदन के पास पहुंच चुका था.
उसने गोविंदन की कमीज़ पकड़कर उसे जोर जोर से झकजोरा.
`अरे भाई सुनो तो.' गोविंदन कह रहा था. किंतु ड्राइवर जब उसकी भाषा समझता
तब तो सुनता. आखिर गोविंदन ने जोर जोर से चीखकर इशारे से बताया `ये बूढ़ा
आदमी अंधा है. . .इसे दिखता नहीं है. . .इस ट्रक के कारण तुम भी नहीं देख
सकते थे. . .
ड्राइवर गुस्से में मुक्का ताने हुए था, हालांकि अब तक वह मार नहीं सका था.
अचानक जोर जोर से शोर सुनाई पड़ा `पकड़ो. .पकड़ो. . .मारो मारो. . .'
कुरूबारपल्ली हाई स्कूल के लड़कों का दल सड़क की ओर दौड़ता आ रहा था.
पकड़ो उसे. . . .उसने गोविंदन को पकड़ रखा है.'
ड्राइवर ने लड़कों को देखा तो घबरा गया. फिर अपना मुक्का तानते हुए उसने
न जाने क्या कहा.
`छोड़ दो गोविंदन को. . .वरना हम तुझे नहीं छोड़ेंगे.' लड़के चिल्लाते
हुए दौड़ते आ रहे थे.
`गोविंदन हम आ रहें. . . डरना मत.'
कुछ ही क्षणों में लड़के उस ड्राइवर पर खूंख्वार भेड़ियों की तरह टूट
पड़े. वे मार माकर ड्राइवर का कचूमर बना देते, अगर उन्हें एक भारी आवाज़
ने रोका न होता. यह आवाज उनके हेडमास्टर की थी.
`क्या कर रहे हो तुम लोग? ये सब क्या है?
सड़क से हट जाओ. एक तरफ हो जाओ....
सुना नहीं तुमने. . .' हेडमास्टर साहब ने कहा.
आखिर बच्चों ने अनचाहे मन से उस ड्राइवर को छोड़ दिया. वे सड़क के किनारे
पर आ गए. किंतु गुस्से से अभी भी बड़बड़ा रहे थे `कायर कहीं का. .इसे तो
जेल की हवा खिलानी चाहिए.'
हेडमास्टर ने गोविंदन और बस ड्राइवर को इशारे से एक ओर बुलाया. तब तक
श्रीमति शित्रा लेहा भी वहां पहुंच चुकी थीं और उन्होंने बूढ़े भिखारी को
संभाल लिया था.
`सर! मैंने इस अंधे आदमी को बचाने के लिए वही किया जो मुझे करना चाहिए
था. मेरी समझ में नहीं आता कि ड्राइवर मुझसे नाराज़ क्यों हो रहा है?
हेडमास्टर ने गोविंदन के सिर पर प्यार से अपना हाथ रखते हुए कहा `मैंने
सब कुछ देखा है. मुझे तुम्हारी साहस पर गर्व है. एक सेकिंड की भी देर
करते तो बूढ़े आदमी की जान चली जाती. अब ज़रा ड्राइवर से बात करने दो.'
इसके बाद ड्राइवर की और मुड़े. वह उनके पीछे खड़े धुंआ फूंक रहा था.
`तुम अंग्रेजी बोल लेते हो. .'
`थोड़ी बहुत बोल लेता हूं. मैं बताता हूं आपके स्कूल के बच्चे. . . .
`एक मिनट रुको! पहले मुझे बताने दो कि क्यों गोविंदन सड़क को पार करने के
लिए झपटा.'
और जब उन्होंने पूरी बात बता दी तो उसे सुनकर ड्राइवर का चेहरा शर्म से
झुक गया. वह भर्राई हुई आवाज़ में बोला `ओह! यह तो मुझे मालूम ही न था.
सचमुच, एक सेंकिड की बात थी. ये दोनों बस के नीचे भी आ सकते थे. फिर वह
अपनी टूटी फूटी अंग्रेजी में गोविंदन से बोला `आइ एम सॉरी. . .आइ एम
सॉरी. . ..'
`सोनिया. . .बेटी, सोनिया!'
सोनिया ने कोई उत्तर नहीं दिया. न ही उसने आंखें खोलकर देखा. तो क्या
सोनिया अपनी आख़िरी सांसे गिन रही थी? उसके दिल की धड़कन. . . ?
`डाक्टर. . .डाक्टर. . .मेरी बच्ची को बचा लो. . .' सोनिया की मां घबराहट
और भय से चिल्ला उठी थीं.
उनकी आंखों में आंसू बह रहे थे. पटना के सरकारी अस्पताल के उस `विशेष
देखभाल' वाले वार्ड के एक बिस्तर पर सोनिया लेटी हुई थी. उसका पूरा शरीर
सफेद पट्टियों से ढका हुआ था.
डाक्टर ने सोनिया की मां को संम्हाल लिया और उन्हें खिड़की की ओर ले गए.
`मिसेज़ सिनहा! आप विश्वास रखिए. हमसे जो कुछ हो सकता है हम कर रहे
हैं.'
`ये तो मैं जानती हूं डाक्टर. लेकिन क्या करूं? मेरे ऊपर तो जैसे दुखों
का पहाड़ टूट पड़ा है. अभी ही मेरे पति नहीं रहे और सोनिया को भला मैं
कैसे खो सकती हूं.'
`मैंने कहा न! हमसे जो भी संभव है, हम कर रहे हैं. आप जानती हैं उसके
शरीर का अधिकांश हिस्सा जल चुका है. इसलिए अब बहुत कुछ उसकी खुद की शक्ति
और जीने की इच्छा पर निर्भर है.'
`लेकिन डाक्टर उसे तो अब यहां तीन हफ्ते हो रहे हैं.'
`वो चिंता मत कीजिए. उसे तो ठीक होने के लिए तीन हफ्ते क्या, तीन महीने
भी रखना पड़ सकता है.'
`हे भगवान.'
`आप घबराइए मत! सोनिया बहुत बहादुर लड़की है. अगर वह बहादुर न होती तो जो
कुछ उसने किया है, वह कुछ भी न कर सकती.'
सोनिया छुट्टियों में घर आयी हुई थी. उसके छोटे भाई सनत ने अभी ही बोलना
सीखा था. उसकी छोटी बहन शालिनी बिना कुछ ओढ़े ही सो गयी थी. सोनिया उसे
जब चादर उढ़ाने लगी तो वह सोचने लगी कि वह अपने भाई से कितना दूर रहने
लगी है. उन दिनों सोनिया अपने बाबा दादी के पास पटना में पढ़ रही थी.
पटना में वह सेंट जोसेफ़ कान्वेंट स्कूल की छात्रा थी. यों तो उसे अपना
स्कूल और टीचर्स सभी पंसद थे, कितुं उसकी इच्छा यही होती थी कि वह यहीं,
छोटे शहर आरा के किसी स्कूल में पढ़ती. यहां उसके पापा थे, जो सरकारी
अस्पताल में बाल रोग विशेषज्ञ थे, और छोटे भाई बहन थे. लेकिन उसके पिता
कहा करते थे `मैं चाहता हूं मेरे बच्चों को अच्छी से अच्छी शिक्षा मिले
जिसके उनके जीवन के सारे द्वार खुल जाएं.
सोनिया को भला क्या मालूम था कि `जीवन के द्वार' का अर्थ क्या है? किंतु
वह यह जरूर जानती थी कि उसके माता पिता उसे सच्चे दिल से प्यार करते हैं.
इसी कारण वह पटना में पढ़ रही थी और बड़ी मेहनत कर रही थी. वह सिर्फ
छुट्टियों में ही घर आती थी या फिर कभी कभी विशेष दिनों पर आती, जैसे वह
अपना ग्यारहवां जन्म दिन मनाने आयी हुई थी. वह कितना अच्छा दिन था? उसके
सभी पुराने दोस्त, अंकल, आंटियां और रिश्ते के भाई बहन आए हुए थे. उस दिन
सोनिया ने हल्के नीले रंग का नया फ्राक पहना था, जिसके किनारों पर सफेद
झालर लगी थी. सिर में सफेद रिबन बंधा था. जन्म दिन के लिए बनवाई गयी
चौक्लेट केक के पास जब सोनिया खड़ी हुई तो ग्यारह मोमबत्तियों की रोशनी
से उसका चेहरा चमक उठा था. कितना अच्छा लगा था उसे अपना जन्म दिन और उससे
भी अच्छा लगा था, अपने मम्मी पापा और छोटे भाई बहन के बीच रहकर ग्यारह
वर्ष का होना.
अचानक शालिनी की आवाज़ ने सोनिया को जन्म दिन की सुखद यादों के झूले से
उतार कर, जमीन पर खड़ा कर दिया. सोनिया धीरे से अपने बिस्तर से उठी और
कमरे की दूसरी ओर सो रही शालिनी को ठीक से सुला दिया. डाइनिंग रूम में
उसके मम्मी पापा अभी भी खाना खाते हुए बातें कर रहे थे.
`आनंद, ज़रा देखना तो! गैस के सिलिंडर का बाल्व तो नहीं खुला है? आज तो
वह इतनी जोर से बंद था कि मुझसे खुला ही नहीं? मिसेज़ सिनहा ने कहा.
`खाना खाकर में ठीक कर दूंगा.'
`हां! तुम शायद ठीक कर लो. गर्मी में किरोसिन के स्टोव पर खाना बनाना तो
बहुत मुश्किल होता है.' फिर एकदम उन्हें याद आया, `अरे, मैं तो भूल ही
गयी. गैस पर पानी उबलने को रखा था.'
सोनिया को नींद नहीं आ रही थी. उसकी इच्छा हो रही थी कि वह भी मम्मी पापा
के पास जाकर बैठे. लेकिन वह यह भी जानती थी कि रात में इतनी देर तक जागते
हुए देखकर पापा नाराज़ होंगे. इसलिए वह चुपचाप बिस्तर पर जाकर लेट गयी.
और फिर उसे नींद ने इस तरह घेरा कि वह जन्म दिन पर मिले छह उपहारों की
बात भी न सोच सकी.
`आह!'
सोनिया किसी की चीख़ सुनकर एकदम नींद से उठकर बैठ गयी. कौन चीखा होगा?
सनत? शालिनी? उसने एक बार उन दोनों को देखा, वे गहरी नींद में सो रहे थे.
उन्होंने शायद कोई बुरा सपना देखा होगा. उसका दिल अभी भी धक धक कर रहा
था. वह अब लेटकर सोने ही वाली थी कि मां का चीख भरा स्वर सुनायी दिया.
