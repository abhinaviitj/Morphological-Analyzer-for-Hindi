<ळिटेरटुरे><ऐस्सय्स्><घुर्जर् ळेएल षम्><यक्टि आउर् शमज्><१९८६><फन्च्ह्सिल् फुब् (भ्हर्टिय् शमज्वडि)><झइपुर्><५८-६३><१९८०><घुर्जर् ळ्.,व्यक्टि आउर् शमज्, ऐस्>

+ व्यइत और समाज के पारस्परिक सम्बद्धता का प्रश्न सभी राजनीतिक सिद्धान्तों में
प्रमुख रहा है. प्रमुख राजनीतिक चिन्तनधाराओं में व्यक्ति तथा समाज के मध्य
सम्बन्धों को महत्व दिया जा रहा है. उदारवादी चिन्तनधारा का आग्रह व्यक्ति की
महत्ता पर रहा तो मार्क्सवादी चिन्तनधारा में समाज के सर्वाधिकारवादी स्वरूप पर
जोर दिया गया तथा व्यक्ति को गौण माना गया. लोहिया ने इन दोनों दृष्टिकोणों से
दूर हट कर विकल्प के रूप में एक नये दृष्टिकोण का प्रतिपादन किया, जिसमें
उन्होंने व्यक्ति तथा समाज के पारस्परिक सामंजस्य तथा स्वायत्तपूर्ण सह-अस्तित्व
पर जोर दिया. प्रस्तुत अध्याय में इन्हीं तीनों दृष्टिकोणों को विश्लेषित करने का
प्रयास करेंगे.
उदारवाद की पूर्ण व्याख्या मुख्य रूप से लॉक, एडमस्मिथ, बेंथम, जे.एस.मिल आदि
विचारकों की रचनाओं में पाते हैं. उदारवाद का केन्द्र-~बिन्दु व्यक्ति रहा, जिसका
आधार आर्थिक तार्किकता है. सी.बी.मेकफरसन के अनुसार, उदारवादियों ने व्यक्ति
को सेवाओं का उपभोक्ता तथा वस्तुओं का निर्माता माना. समाज एक ऐसा "बाजार
स्थान" है, जहां निजी आव-~श्यकताओं की पूर्ति हेतु व्यक्ति मिलते हैं. प्रत्येक
उत्पादक बाजार में अपने उत्पादकों को लाता है और सहमति-अनुबन्ध के आधार पर,
अधिकतम लाभ प्राप्ति को ध्यान में रखते हुए, उनको दूसरो उत्पादकों से बदलता है.
दूसरे शब्दों में "बाजार-समाज" में पूर्ण स्वतन्त्र प्रतियोगिता के आधार पर इसके
सदस्य अपनी अधिकतम आवश्यकताओं की पूर्ति कर सकते हैं. प्रतिबन्धों से मुक्त
स्वतन्त्र "बाजार-समाज" सबके हितों को समान रूप से पूरा करता है. अत: वह
अधिकतम संख्या का अधिकतम हित भी करता है.
बेंथम के अनुसार "अधिकतम सुख" समाज के सदस्यों के व्यक्तिगत सुखों का एक योग
मात्र है. इसमें समस्त समाज का हित शामिल नहीं है. एक आदर्श समाज वह है, जिसमें
व्यक्तिगत उपयोगिताओं की अधिकतम प्राप्ति हो. किन्तु प्रत्येक व्यक्ति की उपयोगिता
को एक-एक कर गिना जाये, न कि पूर्ण समाज के रूप में. इस तरह बेंथम व्यक्ति को
ही अन्तिम सत्य मानता है. उसके अनुसार समाज को संगठित करने के तत्व संस्थाओं
द्वारा प्रदत्त नहीं होते बल्कि समान हितों का प्रतिनिधित्व करने वाले कुछ प्राकृतिक
तथा सहानु-~भूति सम्बन्धता द्वारा प्रदत्त होते हैं. संस्थायें केवल मात्र समान
हितों में सहमति प्राप्त करने का आधार प्रस्तुत करती हैं. सुदिप्ता कविराज के
अनुसार बेंथम की शब्दावली में समाज केवलमात्र एक एकत्रीकरण है, जिसका जीवन
उसे घटक नागरिकों के अस्तित्व के अतिरिक्त कुछ नहीं है. बेंथम के स्वयं के शब्दों
में,"समाज एक कृत्रिम संगठन है और वह इसके सदस्य माने जाने वाले व्यक्तियों से
बना है. व्यक्ति के कल्याण की बात समझे बिना, समाज के कल्याण की चर्चा करना
व्यर्थ है. किसी भी वस्तु को हितकारी अथवा किसी व्यक्ति के लिए लाभदायक तभी कहा
जाता है, जबकि वह उसके सुखों के योगफल में वृद्धि को अथवा दूसरे शब्दों में उसके
दु:खों के योगफल में कमी करने में सहायक हो सके."
जे.एस. मिल तथा टी.एच.ग्रीन ने "बाजार-समाज" की "क्रास मटेरियलिज्म" के विरूद्ध
आवाज उठाई. उन्होंने सामाजिक अच्छाई के रूप में, भौतिक अधिकता की कसौटी तथा
विभिन्न उपयोगिताओं की अधिकतम पूर्ति के विचार को अस्वीकार कर, उसके स्थान
पर मानव के अधिकतम विकास तथा भौतिक उत्पादन क्षमता के साथ, नैतिक, बौद्धिक,
सौन्दर्य शास्त्रीय आदि मानव क्षमताओं के प्रयोग को स्थान दिया. मिल तथा ग्रीन
दोनों का मानना था कि व्यक्ति केवल आर्थिक प्राणी ही नहीं बल्कि नैतिक, सामा-~जिक
तथा आध्यात्मिक प्राणी भी है. व्यक्ति की स्वतन्त्रता का अस्तित्व इसलिए नहीं है
कि उसके द्वारा भौतिक स्वार्थ या आर्थिक लाभ प्राप्ति होगी, बल्कि इसलिए है कि
व्यक्ति की क्षमता तथा प्रतिभा का सहज विकास हो सके.
हालांकि मिल और ग्रीन ने व्यक्ति को सामाजिक प्राणी मानते हुए, अपनी स्वतन्त्रता
की अवधारणा में, सामाजिक हित को ध्यान में रखा है. किन्तु सामाजिक व्यवस्था
का अस्तित्व केवलमात्र व्यक्ति के हित-साधन के लिए ही होना चाहिये. दूसरे शब्दों
में, सामाजिक संस्थाओं की कसौटी भी यही है कि वे व्यक्ति का हित-साधन किस सीमा
तक करती हैं.
हम यह निष्कर्ष निकाल सकते हैं कि उदारवादी चिन्तनधारा में व्यक्ति पर अधिक जोर
दिया तथा उसके सामाजिक पक्ष को गौण माना गया. व्यक्ति का जो रूप प्रस्तुत किया
गया वह स्वाभाविक रूप से आत्म-निर्भर व्यक्ति का स्वरूप है. सामाजिक संस्थाओं तथा
समूहों को द्वितीय श्रेणी का समझा गया और उन्हें व्यक्ति की छाया मात्र माना गया.
अनिवार्य रूप में उदारवादी व्यवस्था, व्यक्ति की स्वतन्त्रता की रणनीति, बन्धनशील
सामाजिक संस्थाओं से व्यक्ति का छुटकारा तथा उसकी मुक्ति का लक्ष्य रही है.
व्यक्ति तथा समाज के इस रूप को ध्यान में रखते हुए, लोहिया ने उदारवादी
चिन्तन-धारा की दो प्रमुख आलोचनायें की हैं:-प्रथम, लोहिया के अनुसार अगर हम व्यक्ति को
विवेकशील प्राणी मानते हैं तो स्वाभाविक हो जाता है कि उसके द्वारा विकसित किये
गये सम्बन्धों को देखें. व्यक्ति अपने सम्बन्धों के प्रति सचेत और जागरूक होता
है तो उसके द्वारा कुछ सामाजिक संस्थाओं का निर्माण किया जाता है. अत:समाज
को बन्धनशील संस्था मानना त्रुटि-~पूर्ण विचार है.
लोहिया के अनुसार व्यक्ति और समाज के पारस्परिक सम्बद्धता के तीन रूप होते हैं-
अधीनता, स्वतन्त्रता तथा अन्योन्याश्रिता. उदारवादियों द्वारा व्याक्ति द्वारा
समाज की अधीनता के स्वरूप को स्वीकार किया गया. "अधीनता का रिश्ता तब बनता
है जब यह मान लिया जाता है कि एक तरह के लक्ष्य पूरे हो जाने पर, दूसरे तरह के
लक्ष्य भी अपने आप प्राप्त हो जायेंगे." उदारवादियों, विशेषकर एडम स्मिथ तथा
बेंथम का मानना था कि आर्थिक लक्ष्य प्राप्ति से अपने आप साधारण लक्ष्य प्राप्त
हो जायेंगे. उदारवादियों से भिन्न लोहिया ने अन्योन्याश्रितता के सम्बन्ध पर जोर
दिया. यह मानना गलता है कि व्यक्ति ही महान है और समाज उनका एकत्रीकरण मात्र है.
हालांकि व्यक्ति के बिना समाज का अस्तित्व नहीं है, किन्तु समाज ही वह आधार है,
जहां व्यक्ति अपने व्यक्तित्व का विकास करता है. अत: व्यक्ति और समाज अपनी
अन्योन्याश्रितता के आधार पर ही पूर्णता को प्राप्त कर सकते हैं.
व्यक्तियों का समाज में इसलिए सम्पर्क नहीं होता कि वे अधिकतम आर्थिक आवश्यकताओं
की पूर्ति कर सकें तथा अपने द्वारा उत्पादित वस्तुओं को एक दूसरे से विनिमय कर
सकें. लोहिया के अनुसार आर्थिक सम्बन्ध-~सूत्रता के अतिरिक्त सामाजिक तथा
सांस्कृतिक आधार कहीं अधिक महत्वपूर्ण हैं. आर्थिक आधार प्रमुख मानने से समाज
में वर्ग पैदा होते हैं तथा सामाजिक व्यवस्था में विघटन उत्पन्न हो जाता है.
मिल तथा ग्रीन ने भी यह स्वीकार किया कि समाज आर्थिक उद्देश्य को ही प्राप्त करने
का अवसर प्रदान नहीं करता, किन्तु मानव-व्यक्तित्व के सम्पूर्ण विकास का अवसर
प्रदान करता है. परन्तु व्यवहार में जब तक व्यवस्था ऐसी बनी रहेगी तो-स्वाभाविक
रूप से लाभ प्राप्ति ही अन्तिम लक्ष्य बना रहेगा. लोहिया के अनुसार जब तक
पूंजीवादी व्यवस्था बनी रहेगी, तब तक व्यक्ति की लाभ-प्राप्ति, व्यवस्था की
वांछनीय विशेषता बनी रहेगी. अत: आवश्यक है कि समाजवादी-व्यवस्था की स्थापना हो.
इस व्यवस्था में ही समाज के सभी व्यक्तियों को समान रूप से आत्म-विकास के
अवसर प्राप्त हो सकते हैं.
लोहिया के अनुसार उदारवादियों ने "व्यक्ति के विचार" का विकास एक ही दिशा में
माना है. विकास की एक दिशा मानने के कारण उदार-~वादी व्यक्ति के भविष्य के प्रति
आश्वस्त हैं. उनके अनुसार पूर्ण स्पर्द्धायुक्त व्यवस्था में ही व्यक्ति की
समृद्धि निहित है. "हर मनुष्य अपना स्वार्थ-साधन चाहता है और सभी लोगों के
स्वार्थ-साधन से, सभी का अधिकतम लाभ होगा." लोहिया के अनुसार व्यक्ति के प्रति
उदारवादियों का यह विचार गलत मान्यता पर आधारित है. लोहिया का मानना था कि एक
युग में एक विचार प्रमुख रहता है. जब वह चरम स्थिति पर पहुंच जाता है तो उसका
पतन हो जाता है, और फिर एक युग के रूप में नया विचार आता है. इस तरह उत्थान और
पतन की प्रक्रिया चलती रहती है. उत्थान और पतन की इस प्रक्रिया का विवेचन करते
हुए लोहिया ने लिखा है: "यह इतिहास का विशेष दृष्टिकोण है, जिसमें उत्थान और पतन
दोनों शामिल हैं, पतन के बाद उत्थान भी वह मानता है. इसमें कितनी समता है, मानव
जीवन की घटनाओं से, जहां लोग बुराई के विरूद्ध अपनी लड़ाई में जीतते हैं, मानवता
और शक्ति की ऊंचाई प्राप्त करते हैं......और तब आत्मा थक जाती है. फिर से
बिखराव, कमजोर और उद्देश्यहीनता के गर्त में गिरने लगते हैं और अन्धकार के बाद
के अनिवार्य प्रकाश के सहारे फिर आत्मा खिलती है और फिर उठना मुमकिन होता है."
लोहिया ने उदारवादी-चिन्तनधारा में व्यक्ति के इस "अस्वास्थ्य-विकास" के लिए
एडमस्मिथ तथा बेंथम को उत्तर-~दायी ठहराया. लोहिया के शब्दों में: "अर्थशास्त्र
में एडम स्मिथ और उसके बाद के विद्वानों ने तर्कों का एक भयानक व विशाल ढांचा
खड़ा करके इस अस्वस्थ विकास को जीवित रखा. राजनीति में यह विश्वास प्रतिनिधि
लोक-~तंत्र और बेंथम तथा मिल की कृतियों में जीवित रहा."
मार्क्सवादी चिन्तनधारा में किस हद तक मनुष्य को "व्यक्ति" के रूप में और किस
सीमा तक उसे "सामाजिक प्राणी" के रूप में लिया गया है-पर विचार करते हैं तो हमारे
सामने अस्पष्टता की स्थिति पैदा हो जाती है, क्योंकि युवा मार्क्स में व्यक्ति का
मानवतावादी पक्ष प्रबल रहा, यहां उन्होंने इसे "स्वतन्त्रता का विषय" बनाना चाहा.
किन्तु अपनी परवर्ती रचनाओं में मार्क्स ने एक सर्वाधिकारवादी तथा समष्टिवादी
व्यवस्था की कल्पना की. जहां व्यक्ति की स्वतन्त्रता का कोई महत्व नहीं है. इस
प्रकार मार्क्स के चिन्तन में असातत्य की स्थिति पायी जाती है. प्रो.वी.आर.मेहता
के शब्दों में : "मार्क्सवाद का विरोधी आधार आज असातत्यपूर्ण है, क्योंकि मानव की दो
अवधारणाओं के मध्य तनाव पाया जाता है. प्रथम-मानव मत की खोज संतोषजनक आर्थिक
मांगों में है, वहां दूसरे मानव मत की खोज विशिष्ट मानवीय गुणों के विकास में
है."
मार्क्स की प्रारम्भिक रचनाओं को देखने से स्पष्ट होता है कि उसकी व्यक्ति की
स्वतन्त्रता में बहुत दिलचस्पी थी. पूंजीवादी व्यवस्था में व्यक्ति की जो दयनीय
दशा हो गयी थी, उससे मार्क्स बहुत दु:खी था. जैसा कि आचार्य नरेन्द्र देव ने
लिखा है : "मार्क्स की विचार-सारणी का मुख्य विषय मानव है........ पूंजीवादी
पद्धति के कारण मानव अपने स्वरूप को खो बैठता है. उसका स्वरूप विकृत हो जाता है
और वह अपूर्ण रह जाता है." श्रम, जो कि मानव की एक उल्लेखनीय गतिविधि है, अन्य
बाहरी शक्तियों के अधीन बन जाता है. पूंजीवादी व्यवस्था का शोषण निरन्तर बढ़ता
जाता है. फलत: व्यक्ति में अलगाव तथा विच्छिन्नता की भावना पूर्ण रूप से व्याप्त
हो जाती है.
मार्क्स का लक्ष्य यह था कि व्यक्ति को किस प्रकार उसकी वर्तमान स्थिति से मुक्त
किया जाये तथा एक स्वतन्त्र तथा कल्याणकारी सामाजिक व्यवस्था को फिर से स्थापित
किया जाये. मार्क्स के अनुसार पूंजीवादी-~व्यवस्था व्यक्ति की सामाजिक प्रकृति
को अस्वीकार करती है. उसी के शब्दों में :"मनुष्य का सार, एक अमूर्त मात्र नहीं
है, जो कि व्यक्ति को पृथक्करण में देखने में निहित माना जाये. वास्तविकता यह है
कि वह सामाजिक सम्बन्धों का पूर्ण है. अन्य कई जगहों में भी यह स्पष्ट होता है
कि "वास्तविक मनुष्य" समाज......की उपज है. समाज ही व्यक्ति में सोचने व कार्य
करने की क्षमता उत्पन्न करता है." अत: मार्क्स का आग्रह व्यक्ति को सामाजिक
प्राणी के रूप में स्वीकार करने का था.
