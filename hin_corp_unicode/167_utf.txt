<शोचिअल् श्चिएन्चेस्><ठेद्ट् भोओक्><ढ्.छ्. ंउल्ले ' आ.छ्. श्हर्म><ःअमर णग्रिक् जेएवन्><१९८७><ण्.छ्.ऐ.ष्.ठ्.><णेत् ढेल्हि><२२ - २८><२०७२><ंउल्ले, ढ्.छ्. - ःअमर णग्रिक् झेएवन् - ठ्ध्ठ् - औ>

सूदखोरी से रक्षा
कभी-कभी गरीब किसानों, मजदूरों अथवा कमजोर वर्ग के लोगों को मजबूरी में
कर्ज़ लेना पड़ जाता है. महाजन इस मजबूरी का फायदा उठाकर अधिक से अधिक
सूद पर रूपया उधार देते हैं.
कई सहकारी समितियाँ अपने सदस्यों को कर्ज भी देती हैं. ये समितियाँ अपने
सदस्य को उनकी वास्तविक आवश्यकताओं की पूर्ति
के लिए कम सूद पर कर्ज़ देती हैं. इस प्रकार सहकारी समिति के सदस्य
सूदखोरी से बच जाते हैं.
किसानों को साहूकारों की सूदखोरी से बचाने के लिए गाँवों में प्राथमिक
कृषि साख समितियाँ (उधार) बनाई गई हैं. ये समितियाँ अपने सदस्यों को
रुपया उधार देती हैं. ये सीमितियाँ सूद लेती हैं, परन्तु उतना ही जितना
इन समितियों के लिए जरूरी होता है. इन समितियों को कार्यालय की देखभाल पर
रुपया खर्च करना पड़ता है और कुछ रुपया सुरक्षित कोष में भी रखना पड़ता
है. यदि इसके बाद भी कुछ रुपया बच जाता है तो ये समितियाँ उसे शिक्षा आदि
किसी नेक काम के लिए दान कर देती हैं.
सहकारी समिति द्वारा कर्ज़ प्राय: ऐसे कामों के लिए दिया जाता है जिससे
किसान अपने खेतों में पैदावार बढ़ा सकें. कभी-कभी महाजन का कर्ज़ चुकाने
और विवाह आदि पर खर्च के लिए भी कर्ज़ दिया जा सकता है.
कृषि में सहायता
हमारा देश कृषि प्रधान है. यहाँ अधिकतर लोग छोटे किसान हैं जो गरीब हैं
और पुराने ढंग से खेती करते हैं. इनकी पैदावार बहुत कम है. ये किसान साल
में कुछ महीने बेकार भी रहते हैं. यदि इन्हें नए और वैज्ञानिक ढंग से
खेती करने के लिए बढ़ावा दिया जाए तथा खाली समय में कुछ काम करने के लिए
प्रोत्साहित किया जाए तो उनकी आय बढ़ सकती है.
सहकारी समितियाँ किसानों को अच्छे और सस्ते बीज, खाद, खेती के नए औजार,
सिंचाई के लिए पानी, अनाज रखने के लिए गोदाम, पैदावार बेचने के लिए बाजार,
गाय बैल आदि खरीदने के लिए उधार आदि की व्यवस्था करती हैं. इससे किसानों
की आय बढ़ सकती है और वे सुखी और सम्पन्न हो सकते हैं.
बहुउद्देशीय समितियाँ
पहले साख समितियाँ केवल रुपया उधार देने का काम करती थीं. अब ऐसी
समितियाँ भी बनाई गई है, जो कई काम एक साथ करती हैं, ऐसी सहकारी समितियों
को बहुउद्देशीय समितियाँ कहा जाता है. ये समितियाँ किसानों को रुपया उधार
देने के साथ-साथ अच्छे बीज, खाद और खेती के औजार भी बेचती हैं.
कुछ सहकारी समितियाँ व्यापार का काम भी करती हैं. ये दूध, रुई, कपास आदि
को खरीदती और बेचती हैं. उत्तर प्रदेश में घी, पंजाब में अंडे और बम्बई
में फल और सब्जियों का बहुत सा व्यापार ये समितियाँ ही करती है.
अन्य लाभ
सहकारी समितियाँ किसानों के अलावा मजदूरों, शिल्पकारों और दफ़्तर में काम
करने वाले कर्मचरियों की भी सहायता करती हैं. ये समितियाँ कुटीर और लघु
उद्योग धन्धों को प्रोत्साहित करती हैं. सूत कातना, कपड़े बुनना (खादी,
धोती, साड़ी, लुंगी, रेशमी कपड़ा इत्यादि) मिट्टी, धातु और चीनी के बर्तन
बनाना और मछली पकड़ना इत्यादि उद्योगों की सहायता के लिए सहकारी समितियाँ
अपने सदस्यों को रुपया उधार देती हैं. वे इन उद्योगों के लिए औज़ार और
कच्चा माल भी उपलब्ध कराती हैं. माल तैयार होने पर वे उसे बेचने का
प्रबन्ध भी करती हैं.
तुमने शहरों में सहकारी समितियों द्वारा बनाए गए कुछ मकान और बस्तियाँ भी
देखी होगीं. सहकारी समितियाँ मकान बना कर अपने सदस्यों को दे देती हैं.
मकान की कीमत सदस्यों से किश्तों में वसूल की जाती हैं.
सहकारी बैंक
सहकारी समितियाँ कई तरह के काम करती हैं जैसे रुपया उधार देना, उद्योग
धन्धे चलाना, व्यापार करना, बिक्री के लिए तरह-तरह का सामान खरीदना,
इत्यादि. इस सब कार्यों के लिए सहकारी समितियों के पास पर्याप्त धन नहीं
होता. इसलिए इनको बैंकों से रुपया उधार लेना पड़ता है.
सहकारी बैंक सहकारी समितियों को रुपया उधार देते हैं. इसके अतिरिक्त वे
साधारण बैंकों के काम, जैसे रुपया जमा करना, चेक भुनाना इत्यादि भी करते
हैं. जोड़े हुए रुपए को बैंक में जमा करना एक अच्छी आदत है. हमारे यहाँ
कुछ लोग अपनी बचत को गहनों के रूप में घर में रखना अच्छा समझते हैं.
गहनों की धातु घिसती रहती है और इस प्रकार पूँजी घटती जाती है. इनके चोरी
हो जाने का भी डर रहता है. बचे हुए धन को बैंक में रखने से जान-माल के
जाने का डर नहीं रहता. इसके ऊपर सूद भी मिलता रहता है. इस प्रकार धन में
वृद्धि भी होती है और वह सुरक्षित भी रहता है. जनता मे बचत की
आदत पड़ जाती है. बैंकों में जमा धन का उपयोग देश में कृषि और उद्योगों की
उन्नति के लिए किया जाता है. इस तरह से व्यक्ति परिवार और देश सभी को
लाभ होता है.
सहकारिता और सामुदायिक विकास
सहकारिता का मुख्य उद्देश्य आर्थिक विकास है. आर्थिक विकास के बिना
सामाजिक विकास नहीं किया जा सकता. इसलिए सहकारिता और सामुदायिक विकास में
गहरा सम्बन्ध है.
सहकारी समितियाँ ऐच्छिक सहयोग पर आधारित हैं. केन्द्र और राज्यों की
सरकारें इन समितियों की अनेक प्रकार से सहायता करती हैं. सहकारी समितियों
और सामुदायिक विकास विभाग के कर्मचारी जनता में सहकारिता का प्रचार करते
हैं. वे इन समितियों को परामर्श देते हैं और हर तरह से उनकी सहायता करते
हैं.
ग्राम पंचायत
सुखी नागरिक जीवन के लिए अच्छा स्वास्थ्य, स्वच्छ वातावरण, आवागमन की
सुविधा इत्यादि अत्यन्त आवश्यक हैं. अच्छे स्वास्थ के लिए संतुलित भोजन,
बीमारियों की रोकथाम, पास-पड़ोस की स्वच्छता का होना जरूरी है. प्रत्येक
वयक्ति अपने स्वास्थ्य और घर की देखभाल के लिए स्वयं प्रयत्न करता है.
किन्तु यदि एक स्थान पर हजार, दो हजार अथवा दस हजार व्यक्ति
रह रहे हों, तब एक ऐसे संगठन की आवश्यकता पड़ती है जो ये
सारे कार्य कर सके.
चाहे गाँव हो या शहर, दोनों की ही कुछ समान आवश्यकताएँ होती हैं. उदाहरण
के लिए, गाँव तथा शहर में रहने वाले लोगों को पीने योग्य पानी, चारों ओर
सफाई, अच्छा स्वास्थ्य, रोशनी का प्रवन्ध, पढ़ने के लिए स्कूल तथा आवागमन
के लिए सड़कों की आवश्यकता होती है.
उपर्युक्त सुविधाओं तथा जनकल्याण के कार्यों के लिए, भारत के लगभग सभी
गावों में ग्राम पंचायतें बनाई गई हैं. किन्तु हमारे देश में कुछ गाँव
बहुत ही छोटे हैं. अत: कई गाँवों को मिलाकर एक पंचायत बना ली जाती है.
पंचायत का अर्थ
पंचायत का शाब्दिक अर्थ पाँच पंचों की सीमिति से है. प्राचीन काल में
गाँव के झगडों का निपटारा पाँच पंचों की समिति द्वारा किया जाता था. इसी
व्यवस्था से पंचायत शब्द का जन्म हुआ है.
ग्राम पंचायतों का इतिहास बहुत पुराना है. हमारे देश में प्रचीन काल में
पंचायतें ही आपसी झगड़ों का फैसला करती थीं. परन्तु अंग्रेजी शासन काल
में यह संस्था धीरे-धीरे समाप्त हो गई और इसका काम सरकारी कर्मचारी करने
लगे.
स्वतन्त्रता के बाद देश का नया संविधान बना. उसमें ग्राम पंचायतों की
स्थापना और उनके विकास पर विशेष बल दिया गया. यही कारण है कि स्वतन्त्रता
के बाद राज्य सरकारों ने पंचायतों की पुनर्स्थापना की.
ग्राम पंचायतों का मुख्य उद्देश्य गाँवों की उन्नति करना और
ग्रामवासियों को आत्मनिर्भर बनाना है.
ग्राम पंचायतों का संगठन
प्राय: सभी राज्यों के गाँवों में एक ग्राम सभा, ग्राम पंचायत तथा न्याय
पंचायत होती है. इन तीनों के विषय में अलग-अलग समझना जरूरी है.
ग्राम सभा
गाँव के सभी स्त्री-पुरुष जो २१ वर्ष तथा इससे अधिक आयु के हों, ग्राम
सभा के सदस्य होते हैं. ऐसे सभी पुरुषों और स्त्रियों को वयस्क कहा जाता
है. ये सब मिल कर `ग्राम सभा' बनाते हैं. इनकी संख्या सौ से लेकर एक हजार
तक भी हो सकती है. ये सदस्य अपने कुछ प्रतिनिधि चुनते हैं जिनकी संख्या
सात से लेकर इक्कतीस तक हो सकती है. यह संख्या प्रत्येक राज्य में अलग-अलग
हो सकती है.
तुम्हारे क्षेत्र में ग्राम सभा का क्या नाम है? इसमें लगभग कितने सदस्य
हैं?
ये चुने हुए लोग मिलकर `ग्राम पंचायत' बनाते हैं. ग्राम पंचायत में
अनुसूचित जातियों और महिला सदस्यों का होना भी जरूरी है यदि किसी कारण
इनका चुनाव नहीं हो पाता तो सरकार इन्हें मनोनीत कर सकती है.
ग्राम पंचायतें ही गाँव की उन्नति के लिए जिम्मेदार होती हैं. ये अनेक
कार्य करती हैं जैसे कि स्वास्थ्य, सफ़ाई, शिक्षा आदि का प्रबन्ध करना,
सम्पत्ति को रखना, खरीदना अथवा बेचना इत्यादि. ग्राम पंचायतें अपनी आय और
व्यय का ब्यौरा रखती हैं और इसे प्रति वर्ष ग्राम सभा के सामने प्रस्तुत
करती हैं. ग्राम सभा की प्रति वर्ष दो बैठकें अवश्य होती हैं.
पंचायत के पदाधिकारी और समितियाँ
प्रत्येक ग्राम पंचायत का एक प्रधान होता है. इसे कुछ राज्यों में सरपंच
भी कहा जाता है. कहीं-कहीं इसका चुनाव ग्राम सभा द्वारा किया जाता है और
कहीं-कहीं ग्राम पंचायत द्वारा. प्रधान पंचायत की बैठकें बुलाता है और
उनका सभापतित्व करता है. प्रधान का पद बहुत महत्वपूर्ण होता है.
तुम्हारे राज्य में ग्राम पंचायत में सभापति को किस नाम से जाना जाता है?
ग्राम पंचायत एक उप-प्रधान भी चुनती है और काम की सुविधा के लिए कई
समितियाँ बनाती है. पंचायत के प्रधान की अनुपस्थिति में उसका काम
उप-प्रधान करता है. यदि प्रधान, उप-प्रदान अथवा अन्य निर्वाचित
पदाधिकारियों का कार्य सन्तोषजनक न हो तो ग्राम पंचायत उन्हें अविश्वास
प्रस्ताव पास करके उनके पदों से हटा भी सकती हैं. पंचायत के प्रधान,
उप-प्रधान और अन्य सदस्यों के पद अवैतनिक होते हैं. पंचायत का चुनाव कहीं
पर चार वर्ष और कहीं पर पाँच वर्ष के लिए होता है. यदि कोई व्यक्ति
दुबारा चुनाव में हार जाता है तो उसकी सदस्यता समाप्त हो जाती है.
पंचायत के आय-व्यय को ब्यौरा रखने के लिए एक वेतनभोगी कर्मचारी भी होता
है. अधिकतर राज्यों में उसे पंचायत-सचिव कहा जाता है. सचिव का काम पंचायत
के सभी कार्यों का ब्यौरा रखना, दूसरे आवश्यक कागज़ों और रजिस्टरों को
भरना और उनकी देख-रेख करना है. यह स्थाई कर्मचारी होता है.
आय के साधन
पंचायत की आय के कई साधन हैं. इसमें प्रमुख हैं - मेला और दुकानों पर कर
लगाना, जानवरों को खरीदने और बेचने पर रजिस्ट्री की फीस लेना, मकानों पर
टैक्स लगाना, सरकारी अनुदान प्राप्त करना और सार्वजनिक सम्पत्ति को
बेचना. इन सभी साधनों से पंचायत को जो आय होती है उसे पंचायत गाँव के
विकास पर खर्च करती है.
पंचायत के कार्य
पंचायत के कार्यों को हम दो भागों में बाँट सकते हैं-- अनिवार्य कार्य और
ऐच्छिक कार्य. पंचायत के अनिवार्य कार्यों में पानी, स्वास्थ्य और सफ़ाई
की व्यवस्था करना, सड़कों का रख-रखाव, रोशनी का प्रबन्ध करना, पेड़ लगाना
इत्यादि सम्मिलित हैं.
ग्राम पंचायत को गाँव की स्वच्छता की ओर ध्यान देना पड़ता है. इसके लिए
ग्राम पंचायत सफ़ाई मजदूरों की व्यवस्था करती है. यदि किसी ग्रामीण
व्यक्ति के घर की नाली पेशावघर इत्यादि से गाँव में गन्दगी फैलती हो तो
पंचायत मकान मालिक को नोटिस देकर उन्हें ठीक करा सकती है. ग्राम पंचायत
सार्वजनिक कुओं, तालाबों, जोहड़ों, गड्ढों इत्यादि की मरम्मत का काम भी
करती है.
यदि कोई ग्रामवासी किसी सरकारी कर्मचारी जैसे पटवारी, लेखपाल, सिपाही,
चौकीदार, टीका लगाने वाले, चपरासी आदि के विरुद्ध शिकायत करता है तो
ग्राम पंचायत उनकी रपट ऊपर के अधिकारी से कर सकती है.
उपर्युक्त अनिवार्य कार्यों के अतिरिक्त ग्राम पंचायत कुछ कार्य स्वेच्छा
से भी कर सकती है. ऐच्छिक कार्यों में जो विषय आते हैं वे इस प्रकार हैं
- चिकित्सा, अस्पतालों और औषधालयों का प्रबन्ध करना, छोटे बच्चों को रोग
निरोधक टीके लगवाने में सहायता देना, हाट बाज़ार लगवाना, पशुओं की
चिकित्सा और भलाई के लिए काम करना, अखाड़ों या खेलकूद का प्रबन्ध करना,
खाद इक्ट्ठी करने के लिए स्थान तय करना, सड़क के दोनों ओर पेड़ लगवाना,
रेडियों का प्रबन्ध करना इत्यादि.
