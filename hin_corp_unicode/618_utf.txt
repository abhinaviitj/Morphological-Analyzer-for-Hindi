<ळिटेरटुरे><ऐस्सय्स्><षइन ख्रिस्ह्न><फ्रेम्च्हन्ड् ख  फुब् (ःइन्डि खट्ह शहिट्य)><ढेल्हि><१०-१५><२२८०><षइन ख्, फ्रेम्च्हन्ड् क  ऐस्>

+ प्रेमचन्द जीने में विश्वास करते हैं, व्यइत-विकास में विश्वास करते हैं और
सामाजिक संगठन और हित में विश्वास करते हैं. उनका जीवन किसी अप्राकृतिक
आदर्श या लक्ष्य को लेकर नहीं चलता. स्वाभाविक जीना ही जीवन है. वे गोदान में
मेहता से कहलवाते हैं-"मेरे जीवन का क्या आदर्श है, आपको यह बतला देने का मोह
मुझसे नहीं रुक सकता. मैं प्रकृति का पुजारी हूं और मनुष्य को उसके प्राकृतिक
रूप में देखना चाहता हूं, जो प्रसन्न होकर हंसता है, दु:खी होकर रोता है और
क्रोध में आकर मार डालता है. जो दु:ख और सुख दोनों का दमन करता है, जो रोने को
कमजोरी और हंसने को हल्कापन समझते हैं, उनसे मेरा कोई मेल नहीं. जीवन मेरे लिए
आनन्दमय क्रीड़ा है." प्रारम्भ में उनके सुझाव और आदर्श अत्यन्त विस्तृत और स्थूल
थे किन्तु ज्यों-ज्यों प्रेमचन्द जीवन की कठोर वास्तविकता को अधिकाधिक अनुभव
करते हैं उनकी कला सार्थक हो जाती है, उनके सुझाव तब मुखर न होकर चित्रण में
ध्वनित होकर रह जाते हैं.
प्रेमचन्द ने स्वयं अनेक दु:खों और क्लेशों को भोगा था, उनका जीवन अतृप्त
इच्छाओं का इतिहास रहा है, इसीलिए वे पीड़ा में रस लेते थे. नारी भी शोषित वर्ग में
आती है. प्रेमचन्द्र ने सामाजिक व्यवस्था के द्वारा 'सेवासदन' में नारी की एक मूल
समस्या उठाई है. यहां दहेज का अभाव ही उसके लिए अभिशाप बन गया. उसे विवश होकर
गजाधर जैसे बेमेल व्यइत से बंधना पड़ता है. वह उसे आश्रिता समझकर रात को घर
से बाहर निकाल देता है. सुमन पुराने आदर्शों को चुनौती देती है, उसे वेश्यागृह
में तथा-~कथित सामाजिक आदर्श जीवन की अपेक्षा कहीं अधिक सम्मान मिलता है. इस
सामाजिक दुर्नीति के पक्ष में विट्ठलदास को कोई उत्तर नहीं सूझता. एक पतिव्रता
स्त्री का निरादर करने वाला यही समाज उसको वेश्या रूप में स्वीकार करने को तैयार
है. समाज का यही खोखलापन प्रेमचन्द ने उबारा है. सुमन को घर से निकाल देने के
पश्चात् गजाधर भी पश्चात्ताप की ज्वाला में जलता है और स्वयं को सुमन के विनाश
का उत्तर-~दायी समझकर प्रायश्चित स्वरूप साधु हो जाता है. उसका जीवन बिखर जाता है.
वह उमानाथ के सामने स्वीकार करता है कि मेरी असज्जनता और निर्दयता, सुमन की
चंचलता और विलास-लालसा दोनों ने मिलकर हम दोनों का सर्वनाश कर दिया है. वह इस
निष्कर्ष पर पहुंचता है-"ईश्वर वह दिन कब लायेगा कि हमारी जाति में स्त्रियों का
आदर होगा, स्त्री मैले-कुचैले, फटे-पुराने वस्त्र पहनकर आभूषणविहीन होकर आधे
पेट रूखी रोटी खाकर झोंपड़ी में रहकर मेहनत मजदूरी कर, सब कष्टों को सहते हुए
भी आनन्द से जीवन व्यतीत कर सकती है, केवल घर में उसका आदर होना चाहिए,
उससे प्रेम होना चाहिए." अपनी बहन शान्ता की कथा और विधवाश्रम में उसके आने का
समाचार सुमन को त्रस्त कर देता है और इसी व्यथा से आकुल वह आत्महत्या करने जाती
है. जब गजाधर उसे टोकता है तो सुमन की बरसों की खामोशी इन शब्दों में मुखरित होती
है-'तुम्हारे दारिद्र्य और इससे अधिक तुम्हारे प्रेमविहीन व्यवहार ने मुझमें
असन्तोष का अंकुर जमा दिया और चारों ओर पाप-जीवन की मान-मर्यादा, सुख-~विलास
देखकर इस अंकुर ने बढ़ते-बढ़ते भटकटैये के सदृश सारे ह्दय को छू लिया. उस
समय एक फफोले को फोड़ने के लिए जरा-सी ठेस भी बहुत थी. तुम्हारी नम्रता, तुम्हारा
प्रेम, तुम्हारी सहानुभूति, तुम्हारी उदारता उस फफोले पर फाहे का काम कर देती,
पर तुमने उसे मसल दिया. मैं पीड़ा से व्याकुल, संज्ञाहीन हो गई." सुमन के जीवन का
दु:ख यहीं समाप्त नहीं होता. विधवाश्रम में अन्य विधवाओं की अपार सेवा और असीम
स्नेह भी सुमन को नहीं फला. विधवाओं की सेवा का फल सुमन को प्रतिष्ठित लोगों की
धमकी के रूप में मिला, कि यदि वेश्याएं यहां से न निकलीं तो वे आश्रम को छोड़कर
जाने लगीं. परिणामस्वरूप सुमन और शान्ता गंगा किनारे रहने की योजना लेकर आश्रम
से निकल पड़ती हैं. सदन से भेंट होने पर सदन और शान्ता का विधिवत् विवाह करवा
सुमन उन दोनों की सेवा में ही अपने जीवन का बाकी समय व्यतीत करना चाहती है. वह
दोनों की जी भरकर सेवा करती है परन्तु प्रतिदान में उसे मिलती है उपेक्षा. अपना
होते हुए भी वहां कोई उसके आंसू पोंछने वाला न था. सुमन जीवन की त्रासद
परि-स्थितियों को भोगती हुई, अंत में सेवा-सदन में आश्रय पाकर विधवाओं की कन्याओं को
कार्यकुशल बनाने में तल्लीन हो गई.
डॉ.रामविलास शर्मा के अनुसार 'सेवा-सदन' की मुख्य समस्या भारतीय नारी की पराधीनता
है. प्रेमचन्द ने तमाम पुरानी सांस्कृतिक परम्पराओं को तोड़ते हुए वर्तमान समाज
में नारी की पराधीनता को अपने निष्ठुर और वीभत्स रूप में चित्रित किया है. विषम
परिस्थितियों में सुमन का विवाह होता है. पति द्वारा छोड़ी जाने पर वह
वेश्या-~वृत्ति अपनाकर अन्त में अनाथाश्रम में सेवा करती हुई अपना जीवन-यापन करती
है. सुमन ने समाज के पुरुषों के दोहरे व्यइतत्व पर चोट करके कहा था कि अंधेरे में
जूठा खाने को तैयार पर उजाले में निमंत्रण भी स्वीकार नहीं है. डॉ. इन्द्रनाथ मदान
इसे प्रथम यथार्थवादी साहित्यिक उपन्यास मानते हैं जिसने हिन्दी जगत् में एक हलचल
मचा दी.
'निर्मला' में भी सामाजिक सत्य का चित्रण है. यह उपन्यास भारतीय नारी जीवन की
करुण और दुःखमय जीवन-गाथा को प्रस्तुत करता है. इसमें भी नारी दहेज-प्रथा और
अनमेल विवाह की बलिवेदी पर अपने प्राण न्योछावर करती है. युवती निर्मला को विवाह
से कोई प्रसन्नता नहीं है. वह अपनी बहन से कहती है कि हम लड़कियां हैं, हमारा
घर कहीं नहीं होता है. नारी की मर्यादा और स्थिति की हिन्दू समाज में कोई स्वीकृति
नहीं है. किसी भी लड़की का केवल नारी के रूप में मूल्यांकन नहीं होता. विवाह में
भी पति-पत्नी के शारीरिक, मानसिक और आध्यात्मिक सामंजस्य को भाग्य पर छोड़ा
जाता है और इसी विकृत यथार्थ को निर्मला भोग रही है. तोताराम के पास सामाजिक
और आर्थिक दृढ़ आधार है और नारी इस विडम्बना से संघर्ष करने में अपने को असमर्थ
पाती है. निर्मला यही सोचती है-"उम्र भर का कैदी कहां तक रोयेगा ? रोये भी तो
कौन देखता है ? किसे उस पर दया आती है ? रोने से काम में हर्ज होने के कारण
उसे और यातनायें ही तो सहनी पड़ती हैं." इस प्रकार निर्मला भाग्य से समझौता
करती है और भोग रही है जो उसके जीवन का यथार्थ है. वह मातृ कल्पना की तृप्ति
चाहती है और दुःखी मंसाराम को सान्त्वना देना चाहती है किन्तु पति के अंकुश के
कारण व्यवहार रूप में उसे कठोर दण्ड मिलता है, उसके ह्दय में संघर्ष है, उसमें
स्त्री सुलभ पीड़ा घनी हो उठती है. प्रेमचन्द ने उसकी अवस्था का जो चित्रण किया
है, उसमें यही अन्त पीड़ा है-"कर्त्तव्य की वेदी पर उसने अपना जीवन और अपनी सारी
कामनाएं होम कर दी थीं. ह्दय रोता था, पर मुख पर हंसी का रंग भरना पड़ता था.
जिसका मुख देखने को जी न चाहता था, उसके सामने हंस-हंसकर बातें करनी पड़ती थीं.
जिस देह का स्पर्श उसे सर्प के शीतल स्पर्श के समान लगता था, आलिंगित होकर उसे
जितनी घृणा, जितनी मर्मवेदना होती थी, उसे कौन जान सकता है. जीवन का यह यथार्थ
तोताराम भी स्वीकार करता है, कि जब युवक वृद्धा के साथ प्रसन्न नहीं रह सकता,
तो युवती क्यों किसी वृद्ध के साथ प्रसन्न रहेगी. स्त्री स्वभाव से कुछ लज्जाशील
होती है. मेल का पति पाकर वह चाहे पर पुरुष से हंसी-दिल्लगी कर ले, उसका मन
शुद्ध रहता है. बेजोड़ विवाह हो जाने से वह चाहे किसी ओर आंख उठाकर न देखे पर
उसका चित्त दुःखी रहता है. अनमेल विवाह की असंगति के कारण एक भरा-पूरा परिवार
विनाश की कालिमा के नीचे ढक गया. निर्मला कर्त्तव्य-पथ पर चलकर अपना जीवन समाप्त
कर देती है. मुंशी तोताराम भी तीनों पुत्रों को खो देने पर त्रस्त हो उठते हैं
और निर्मला की मृत्यु तो उन्हें पूरी तरह तोड़ देती है. जिस आशा से उन्होंने
विवाह किया था, वह अपूर्ण रह गई. इसमें प्रेमचन्द ने समस्या का कोई आदर्शवादी
आश्रमपरक समाधान नहीं दिया है. उपन्यासकार ने सारा ध्यान समस्या के चित्रण पर
ही दिया है. प्रेमचन्द ने निर्मला के रूप में मध्यवर्गीय समाज की दलित नारी का
चित्रण किया है जो आर्थिक विवशता और सामाजिक कुरीतियों का शिकार हो विवाह की
विभीषिका और सामाजिक कुरीतियों का शिकार होकर जीती है.
प्रेमचन्द ने अपने आरम्भिक उपन्यासों में समस्या का कोई समाधान भी प्रस्तुत किया
है जिससे उनकी आदर्शवादिता स्पष्ट होती है परन्तु अन्त तक आते-आते यह सदनवादी
आस्था समाप्त हो जाती है और वे 'गोदान' में इसका अन्त खुला छोड़ देते हैं. इस
उपन्यास में कृषक जीवन का यथार्थ है. उसकी विषमता, अर्थहीनता, धर्मान्धता,
रूढ़ियां और कर्ज तथा सबसे बड़ा शोषक का अत्याचार. इन सब चीजों से भारतीय किसान
का अस्तित्व बिल्कुल समाप्त हो जाता है. होरी की दुर्दशा और असफलता के लिए होरी
स्वयं और उसका समाज उत्तरदायी है. उसकी अपनी भी दुर्बलताएं हैं. वह उस परम्परा
से है जो युगों से जमींदार की चक्की में पिस रहे हैं. उसमें विद्रोह का भाव नहीं
हैं. वह गोबर से कहता है-हमारी गर्दन दूसरों के पैरों के नीचे दबी है, अकड़कर
निबाह नहीं हो सकता. भारतीय किसान के रूप में होरी अथक परिश्रम और पुरूषार्थ
करते हुए भी जड़ भाग्यवादी होने के कारण पौरुषहीन-सा दीख पड़ता है. वह मर्यादा
की रक्षा की सतर्कता में बड़े आदमियों से भी बढ़ कर है. उसके विचार में बड़े आदमी
अपनी लाज न रखें परन्तु छोटों को तो रखनी ही पड़ती है. इस दुष्चक्र में पड़कर
होरी रुपया, पैसा, भोजन, शान्ति ही नहीं खोता, अपना अन्तिम अवलम्ब अपना धर्म
भी खो बैठता है, इससे अधिक दुराशापूर्ण स्थिति मनुष्य के लिए जीवन में और क्या
हो सकती है. प्रेमचन्द होरी के नैराश्य और दुराशा का मार्मिक चित्र खींचते हुए
उपन्यास के अन्तिम पृष्ठ में लिखते हैं-"जीवन के संघर्ष में उसे सदैव हार हुई,
पर उसने कभी हिम्मत नहीं हारी. प्रत्येक हार जैसे उसे भाग्य से लड़ने की शइत
दे देती थी. मगर अब वह उस अन्तिम दशा को पहुंच चुका था, जब उसमें आत्मविश्वास
भी न रहा. अगर अपने धर्म पर अटल रह सकता तो भी कुछ आंसू पुंछते मगर वह बात न
थी." डॉ. त्रिभुवन सिंह के अनुसार गोदान भारतीय संस्कृति और लोक-परम्परा को साथ
लेकर चलने वाले भारतीय कृषक वर्ग के संघर्षरत जीवन की तपस्या का यथार्थ चित्र
है और संस्कृति विरोधी शोषकों की महाजनी सभ्यता और काले कारनामों का इतिहास है."
कर्ज के भार से होरी का सारा जीवन दबा रहता है. कई बार पैसा देने के पश्चात् भी
ब्याज तो उतर जाता है पर मूल रकम ज्यों की त्यों बनी रहती है. भोला द्वारा उधार
दी गयी गाय होरी के ह्दय को तृप्त करती है परन्तु यह सुख भी क्षणिक ही होता है.
उसका भाई हीरा गाय को विष खिलाकर मार डालता है. गाय का कर्ज और गाय की मृत्यु
दोनों ही होरी के मन को मथ देती हैं. भाइयों के अलग हो जाने पर भी होरी उनकी
सहायता करता है. गाय की हत्या कर पुलिस के डर से हीरा भाग जाता है और होरी ही
पुनिया के साथ उसके खेतों में काम करता है. दारिद्य ने उसे इस प्रकार घेर लिया
कि सर्दी से अपने को बचाने के लिए वह एक कम्बल भी नहीं जुटा पाता. वह कहता है
कि हम लोग बैल हैं और जुतने के लिए पैदा हुए हैं. होरी और धनिया के जीवन में
दुःख उस समय गहरा हो जाता है जब गोबर और विधवा झुनिया के अनैतिक सम्बन्धों के
कारण गर्भिणी झुनिया को अपने घर शरण देने के कारण सारा गांव उन्हें त्याग देता
है और भोला भी अपनी गाय के नकद दाम की अपेक्षा करने लगा. झुनिया को अपने घर पर
रखने का होरी को कड़ा मूल्य चुकाना पड़ता है, उसे अपना सारा अनाज और घर रेहन
रखना पड़ता है. होरी कृषक से मजदूर हो गया, उसकी हर आशा किसी न किसी महाजन
को अर्पित हो जाती है. सोना का विवाह करने के लिए जिस ऊख की फसल से उसे उम्मीद
थी, मंगरू साह द्वारा नीलाम करवा दी गई और होरी अपनी दीनता के बोझ तले और दब गया.
जीवन मे धर्म और नीति का साथ न छोड़ने पर होरी को अत्यधिक कष्ट मिले. "होरी
किसान था और किसी के जलते हुए घर में वह हाथ सेंकना नहीं चाहता था. संकट की
वस्तु लेना उसकी दृष्टि में पाप था. वह अपनी रूढ़िगत नैतिकता तथा संस्कारगत
आदर्शवादिता के कारण शोषित होता रहता है." समाज की मर्यादाओं का अतिक्रमण करने
की सामर्थ्य उसमें नहीं थी, इन्हीं कारणों से उसे त्रासद परिस्थितियों से गुजरकर
मृत्यु को गले लगाना पड़ता है. उपन्यास में सिलिया, झुनिया और धनिया सामाजिक
कटु यथार्थ का शिकार हैं. सिलिया ब्राह्मण मातादीन से अथाह प्रेम करने पर भी
बिरादरी में विधिवत् विवाह कर सम्मान की पात्र नहीं बन सकी. समाज की घृणा और
मातादीन के द्वारा किया गया अपमान ही उसके प्रेम और सेवा का पुरस्कार थे. झुनिया
बाल-विधवा है जो गोबर से प्रेम करने के अपराध में प्रताड़ित है. प्रेमचन्द उसकी
यथार्थता का चित्र खींचते हैं-"वह आघात की मारी, व्यंग्य-बाणों से आहत और जीवन के
आघातों से व्यथित किसी वृक्ष की छांह खोजती फिरती थी और उसे एक भवन मिल गया था,
जिसके आश्रय में वह अपने को सुरक्षित और सुखी समझ रही थी, पर आज वह भवन अपना
सारा सुख-विलास लिये अलादीन के राजमहल की भांति गायब हो गया था और भविष्य एक
विकराल दानव की तरह उसे लील जाने को खड़ा था." धनिया अपने वैवाहिक जीवन के बीस
वर्ष में बीस दिन भी प्रसन्नता से नहीं रह सकी. वस्त्र, अन्न, धन सभी से रहित
जीवन की सांसे गिनती जा रही थी. प्रेमचन्द इस समस्या की भीषणता से ऊबकर तनिक कटु
हो जाते हैं. वे अपने अन्य उपन्यासों की भांति यहां पर केवल अहिंसा का दामन नहीं
पकड़ते प्रत्युत जीवन के इस कटु यथार्थ का मुकाबला करने के लिए हिंसा का संकेत
इन शब्दों में देते हैं-"वह यह भूल जाता है कि भेड़ियों ने भेड़ों की निरीहता का
जवाब सदैव पंजों और दांतों से दिया है, वह अपना एक आदर्श संसार बनाकर उसको आदर्श
मानवता से आबद्ध करता है और उसी में मग्न रहता है. यथार्थता कितनी अगम्य, कितनी
दुर्बोध, कितनी अप्राकृतिक है, उसकी ओर विचार करना उसके लिए मुश्किल हो जाता
है." कठिनाई यह है कि भारतीय किसान आदमी ज्यादा और देवता कम होते तो इस प्रकार
ठुकराये न जाते, देश में कुछ भी क्यों न हो क्रान्ति ही क्यों न हो, इनसे कोई
मतलब नहीं, कोई दल उनके सामने सबल के रूप में आ जाये, उसके सामने सिर झुकाने को
यह तैयार होते हैं. इनकी निरीहता जड़ता की हद तक पहुंच गयी है. छोटी-सी समस्या
का चित्रण करते हुए प्रेमचन्द ने समाज के जो खाके खींचे हैं वे स्पष्ट और
यथार्थवादी हैं.
गोदान में समसामयिक परिस्थितियों का चित्रण है, इसमें तत्कालीन ग्रामीण और नागरिक
कथाएं हैं. समाज की यथार्थ स्थिति का चित्रांकन है, कृषक वर्ग की दयनीय स्थिति है.
वेदना, पीड़ा, असन्तोष और अभाव की छाया पूरे उपन्यास पर है. होरी निर्धन और
अशिक्षित किसान है. उसमें वे सारी दुर्बलताएं हैं जो एक स्वाभाविक मनुष्य में
होती हैं, यह सारी चीजें प्रेमचन्द की यथार्थ दृष्टि को उजागर करती हैं. होरी के
जीवन की हार आदर्शवाद की हार है जिससे प्रेमचन्द की यथार्थदृष्टि का परिचय मिलता
है. प्रेमचन्द यथार्थता को बड़ा अगम्य और दुर्बोध मानते हैं. सूखी रोटियां सोने
के थालों में परोस देने से पूड़ियां नहीं बन जातीं. यथार्थ ही है चाहे आदर्श के आवरण
में उसे ढक दे. होरी की समस्या या उसकी घटनाएं उसकी व्यइतगत ही नहीं हैं उन्हे
सामूहिक तथा सामाजिक घटनाओं की संज्ञा भी दी जा सकती है. होरी पतनोन्मुख है.
यह अवस्था भारतीय किसान की है जिसे उभारने के लिए प्रेमचन्द कोई राह नहीं देते
हैं. उन्होंने केवल सामाजिक यथार्थ को सामने लाकर उपन्यास के विकास में नया
मोड़ दिया. गोदान में जिन समस्याओं को लिया गया है वे आधुनिक परिवर्तित परिवेश
में भी ज्यों की त्यों हैं. प्रेमचन्द ने सचमुच में एक युग का यथार्थ अंकित किया
है. आज भी इन समस्याओं के समाधान में हमें प्रश्न-चिन्ह ही दिखाई देते हैं. आज
भी भारतीय किसान शोषण का शिकार हैं. प्रेमचन्द का गोदान भारतीय समाज के लिए
एक चुनौती बनकर सामने आया है.
प्रेमचन्द ने अपनी कहानियों में भी सामाजिक यथार्थ को प्रस्तुत किया है. 'बूढ़ी
काकी' में बुद्धिराम विधवा बूढ़ी काकी की सम्पूर्ण सम्पत्ति लेकर भी उसे भर पेट
अन्न नहीं देता, साथ ही उसके साथ दुर्व्यवहार करता है. 'बेटोंवाली विधवा' को
भी स्वार्थी पुत्रों के कारण पति की मृत्यु के पश्चात् अनेक कष्ट झेलने पड़ते हैं.
तथ्य में अनमेल विवाह की चर्चा की गयी है. निर्धनता के कारण पूर्णिमा का विवाह
एक अधेड़ से कर दिया जाता है जो किसी भी प्रकार से उसके योग्य नहीं. इस अनमेल विवाह
के कारण उसे वैधव्य व्यतीत करना पड़ता है. 'कफन' में घोर दरिद्रता का यथार्थ
चित्रण है. 'पूस की रात' भी यथार्थ को चित्रित करती है. प्रेमचन्द की दृष्टि
यथार्थवादी है जिसे 'कफन' और 'पूस की रात' कहानियां चित्रित करती हैं.
प्रेमचन्द और जयशंकर प्रसाद लगभग हिन्दी कहानी में साथ-साथ ही आये. जयशंकर
प्रसाद की प्रथम कहानी 'ग्राम' सन् १९१२ ई. में प्रकाशित हुई और प्रेमचन्द की प्रथम
कहानी 'पंचपरमेश्वर' सन् १९१६ ई. में प्रकाशित हुई. प्रेमचन्द उर्दू में सन् १९०७
ई. से ही कहानियां लिखने लगे थे. इनकी उर्दू की कहानियां भी दो सौ के लगभग हैं.
इनकी हिन्दी कहानियां सप्तसरोज, नवनिधि, प्रेम द्वादशी और मानसरोवर के आठ भागों
में संकलित हैं. इनकी कहानियों को तीन भागों में विभाजित किया जा सकता है.
प्रथम काल १९०७ से १९२० ई. तक, द्वितीय काल सन् १९२० से १९३० ई. तक और तृतीय
काल सन् १९३० से १९३६ ई. तक. प्रथम या आरम्भिक काल में प्रेमचन्द ने सप्तसरोज,
नवनिधि और प्रेमपचीसी की कहानियां लिखी हैं जिनमें 'बड़े घर की बेटी', 'सौत',
'सज्जनता का दण्ड', 'पंचपरमेश्वर', 'नमक का दारोगा' आदि प्रतिनिधि कहानियां
हैं. इस आरम्भिक काल की कहानियों के कथानक अधिक लम्बे हैं. इनमें अनेक घटनाएं
हैं और घटनाओं का अलग-अलग प्रभाव है. प्रेमचन्द की आरम्भिक काल की कहानियों में
इतिवृत्तात्मकता का प्राधान्य है. इसका मुख्य कारण यही है कि प्रेमचन्द द्विवेदी
काल में रहे हैं और द्विवेदी कालीन इतिवृत्तात्मकता का प्रभाव इनकी कहानियों
में परिलक्षित होता है. इस काल की कहानियों में आदर्शवादी दृष्टिकोण है. जब
कहानी समाप्त होती है तो अन्त में या तो कोई संयोग आता है या चरम सीमा पर कहानी
समाप्त होकर आदर्शवाद की ओर मुड़ती है. इन कहानियों में कौतूहल की सामग्री नहीं
रहती है. इनमें वर्णनात्मकता अधिक होने के कारण भावभूमि लम्बी बन पड़ी है.
