<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><आनोन्><इस्ह्त भिरडरि णे ठेतर् भडलेय्><१९९२><ंइट्र फ्रकस्हन् फ्रिवटे ळिमिटेड्><आल्लहबड्><४६-४८><२३२७><ंअय -इस्ह्त भिरडरि><ढेएप आगर्तल्>

बर्मा के सैनिक शासक अपने देश में क्या करते रहे, यह विश्व बिरादरी को बरसों
से पता है. साथ ही वह यह भी बराबर जानती रही है कि इस देश में मानवाधिकार,
लोकतंत्र या बोलने की आजादी की कतई कोई पूछ नहीं है. इतना सब जानने के बावजूद यदि
किसी ने उसकी ओर देखने की जहमत गवारा नहीं की, तो इसकी सिर्फ यही वजह थी कि
बर्मा न तो लीबीया की तरह आतंकवादियों का निर्यात कर रहा था और न ही वह इराक की
भांति पडोंसियों पर हमलां कर रहा था. उत्तरी कोरिया की तर्ज पर एटम बम बनाने की
भी उसमें ताकत नहीं थी क्योंकि अपनी कुदरती दौलत के बावजूद वह बेहद गरीब है.
चूंकि बर्मा से किसी प्रकार का अंतरराष्ट्रीय खतरा नहीं था इसलिए किसे पड़ी थी कि
बिना वजह इसके फटें में अपना पैर डाल कर सिरदर्द लेता. लिहाजा जो कुछ वहां हो
रहा था सारी दुनिया उससे बेनियाज अपनी मुसीबतों से जूझ रही थी.
लेकिन १९८८ में बर्मा की सैनिक सरकार ने, जो खुद को स्टेट ला एंड आर्डर रिस्टोरेशन
कौंसिल (स्लार्क) के सम्मानजनक नाम से पुकारती है, बर्मी छात्रों के एक
आंदोलन को बड़ी बेरहमी से कुचल दिया और साथ ही सारे मुल्क में दमन का ऐसा चक्कर
चलाया की विश्व बिरादरी के लिए उसके इन अत्याचारों पर चुप रह पाना मुश्किल हो
गया. "स्लार्क" ने अपनी ही पहल पर कराये गये आम चुनाव में प्रचंड बहुमत से जीते
जन प्रतिनिधियों को न सिर्फ सत्ता सौंपने से इनकार कर दिया, बल्कि उन में से
अधिकांश को जेलों में भी बंद कर दिया. और तो और इस सरकार ने नोबेल पुरस्कार से
सम्मानित जन-नेत्री आंग सान सूकी को भी मुक्त करने की तमाम अपीलों को अनसुना कर
दिया और वे आज भी अपने घर में परिवार से दूर तनहाई में कैद है. उनके मकान के चार
तरफ कंटिले तारो का बाड़ा तो बना ही है. उसके बाहर बंदुकधारी जवानों का भी
सख्त पहरा चौबिस घंटे मुस्तैद रहता है.
अल्पसंख्यकों पर जुल्म
बात यही तक रहती, तो भी गनीमत थी. लेकिन हाल में तो इस सरकार ने देश की दो
अल्पसंख्यक जातियों कों भी अपनी बंदूकों के निशाने पर ले लिया है. इन पर सितम
ढ़ाने के सिलसिले में उसने अपनी पूर्वी और पश्चिमी पडोसियों पर भी गाहे-बगाहे
गोलियां चलानी शुरू कर दी हैं. अराकान क्षेत्र में रह रहे रोहिंग्या मुसलमानों
को बाहर खदेड़ने की उसकी मुहिम का ही नतीजा है कि करीब २ लाख रोहिंग्या मुसलमान
अपना घर बार छोडकर पडोसी मुल्क बांग्लादेश में पनाह लेने के लिए मजबूर हो गये
हैं. इसी तरह थाईलैंड से लगती सरहदों पर रहने वालें करेनों को भी उनके दो खास
ठिकानों से बाहर करने के लिए उसने थाई सैनिकों से झडपें मोल लेने में गुरेज नहीं
की है.
हो सकता है कि "स्लार्क" ने अपने देशवासियों का ध्यान कुछ खास अंदरूनी समस्यायों
से फेरने के लिए ही यह मुहीम शुरू की हो, लेकिन इसके पहले कि उसे कामयाबी मिलती
उसके खिलाफ अंतररष्ट्रीय निंदाओं और आलोचनाओं का मिला-जुला शोर शुरू हो गया.
एशियाई देशों की आवाजें तो इसमें सबसे ऊपर है ही, अमरीका, युरोपीय देशों और
राष्ट्रसंघ तक ने इसमें अपनी जोरदार आवाजें मिलानी शुरू कर दी हैं और अब तो इसका
दबाव भी बर्मा में महसूस किया जाने लगा हैं.
पिछले दिनों "स्लार्क" के नेता जनरल सा मांग ने रक्षामंत्री का अपना पद छोड़ दिया
है और अधिकतर पर्यवेक्षकों का अनुमान है कि शुरू में ही सैनिक शासन का नेतृत्व
करते आ रहे ६३ वर्षीय जनरल मांग ने अवकाश ग्रहण करने की तैयारी शुरू कर दी है क्योंकी
उधर उनका स्वास्थ्य भी कुछ खराब रहने लगा है. बहुत कम लोगों को यकीन है की जनरल
मांग के सेवानिवृत्त होने से बर्मा की स्थितियों में कुछ फर्क पड़ेगा क्योंकि अब
खिन न्युत ही जो बढते हुए सैनिक गुप्तचर विभाग के प्रमुख पद तक जा पंहुचे हैं,
जो मुहिम शुरू की गयी है उसके पीछे भी उन्हीं का हाथ माना जाता है.
इन दिनों अंतरराष्ट्रीय बिरादरी का सारा रोष रोहिंग्या मुसलमानों पर तोड़े जा रहे
सितम के ही खिलाफ है जबकी सैन्य शासक गुट का कहना है कि यह कार्रवाई तो बांग्लादेश
से आये अनधिकृत विदेशियों को ही वापस उनके देश भेजने के लिए शुरू की गयी है.
लेकिन हाल के महीनों में शुरू की गयी इस दमनात्मक कार्रवाई से पीड़ित रोहिंग्या
मुसलमानों की तमाम मुसीबतें एक जगह जाहिर हकीकत की ही शक्ल ले चुकी हैं.
रोज-ब-रोज कई-कई हजार रोंहिंग्या मुसलमान अपना घर बार छोड़कर बांग्लादेश की ओर
पलायन करने पर मजबूर होने लगे हैं और बांग्लादेश की गरीबी का आलम यह है की वह
खुद भी बर्मा के मुकाबले बहुत ज्यादा गरीब है. घने जंगलों को लांघते, बर्मी
सैनिकों से बचते-बचाते ये लोग जब सीमावर्ती नाफनदी को पार पर बांग्लादेश पहुंचते
हैं, तो काक्स बाजार के गली मोहल्ले हत्या, बलात्कार और अत्याचारों की दर्दनाक
कहानियां सुनकर दहलने लगते हैं.
नाममात्र राहत
हालांकि बांग्लादेश सरकार ने कई अंतरराष्ट्रीय एजेंसियों की मदद से इनको राहत
पहुंचाने का एक विशाल कार्यक्रम शुरू कर रखा है. लेकिन शरणार्थियों की रोज-दर-रोज
बढ़ती तादाद, फैली बीमारियों, भूख और तमाम बपदहालियों को देखते हुए वह ऊंट के
मुंह में जीरा ही साबित हो रहा है. टेकनाप से काक्स बाजार तक की १३० किलोमीटर
लंबी सड़क के किनारों की पहाड़ियों और सरकारी जमीनों पर किसी तरह बनाये गये राहत
कैंपों में शरणार्थियों को सिर छुपाने के लिए जगह तो मिल जाती है, पर इनके लिए
भरेपेट खाना और दवाइयां दे पाना सरकार के लिए मुश्किल होता जा रहा है. राहत
कैंपों की झोपड़ियां जो अनगढ बांसों और घास-पत्तों की छाजन से तैयार की गयी हैं
इतनी ऊंची भी नहीं हैं कि कोई कद्दावर , जवान , रोंहिंग्या शरणार्थी उनमें सीधा
खड़ा भी हो सके. बूढ़ों, बच्चों, औरतों और बीमारों से भरी इन झोपड़ियों में उन्हें
धूप भले ही न लगती हो, पर दिन के तीसरे पहर में जब हवा का तापमान ४३ सेल्सियस से
भी ऊपर चला जाता है, तो उनकी हालत हांडी में उबलते चावलों जैसी हो जाती है किंतु
अत्याचार और दमन से बचकर आये इन लोगों को ये सारी तकलीफे कम लगती है. वे कहते
हैं "खाना और दवाएं भले ही न मिल रही हों, पर अराकान मे तो यह सुविधा भी नहीं
है."
पिछले दिनो बांग्लादेशी प्रधानमंत्री बेगम खालिदा जिया मदद मांगने के लिए
अमरीका भी गयी थी. ह्वाइट हाउस की बातचीत के बाद जारी तक संयुक्त विज्ञप्ती
में दोनों नेताओं ने बर्मा की उन कार्यवाहियों की जिनके फलस्वरूप हाल के महीनों में
भारी संख्या में बर्मी शरणार्थियों को बांग्लादेश आना पड़ा है, कड़ी निंदा की.
बेगम जिया राष्ट्रसंघ के नये महासचिव बुतरस घाली से मिलीं. मुलाकात के कुछ ही
घंटे बाद बुतरस घाली ने एक पत्रकार सम्मेलन में कहा की शीध्र ही वे उप महासचिव
जान एलियासन को अपना विशेष दूत बनाकर बांग्लादेश, स्वीडन,बर्मा भेजने वाले हैं
ताकि वहां की समस्याओं का समाधान खोजा जा सके. इसके पूर्व घाली ने टेलीफोन पर
रंगून सरकार से कहा था कि वह इस दर्दनाक हालत को सुधारने के लिए जरूरी कार्रवाई
करे. रंगून ने भी इस मामले में पूरा सहयोग करने का आश्वासन दिया.
सैनिक कार्रवाई
बहरहाल, यह लगभग तय हो चुका है कि बर्मा के सैनिक सरकार को सिर्फ शब्दों से
सही रास्ते पर नहीं लाया जा सकता. बेगम जिया भी इससे अनभिज्ञ नहीं हैं. अपनी
अमरीका यात्रा से लौटकर उन्होंने कहा की उनका देश इसी समस्या के समाधान हेतु
अन्य विकल्पों पर भी विचार कर रहा है. जब उनसे यह पूछा गया कि अन्य विकल्पों में
क्या सैनिक विकल्प भी शामिल है, तो उन्होंने उत्तर दिया, "मैं कह चुकी हूं कि सभी
अन्य विकल्प." बांग्लादेश के अधिकारीयों के अनुसार २८१ किलोमीटर लंबी बर्मा
-बांग्लादेश सीमा पर कई हजार सैनिकों को तैयार कर दिया गया है. किंतु बेगम जिया
का कहना है कि उनका देश किसी भी पड़ोसी देश से युध्द के लिए उतावला नहीं है.
बांग्लादेश के अधिकारियों की चिंता यह भी है कि भारी संख्या में बर्मी
शरणार्थियों के आने-जाने से उनके देश में पर्यावरण संकट की आशंकाएं बढ़ती जा रही
हैं. वहां के तालाब और झील गंदे पानी के गड्ढ़े बनते जा रहे हैं तथा ये शरणार्थी
ईंधन और झोंपड़ियों के लिए बड़ी संख्या में पेड़ों को काटते जा रहे हैं क्योंकि
प्रत्येक शिविर में प्रतिदिन ईंधन के लिए १० टन लकडी चाहिए जो पेड़ो से ही मिल सकती
हैं. कुछ लोगों का अनुमान है कि अगर यही हालत रही, तो एक दिन यहां के पुराने
यूकेलिप्टस तथा रबर के जंगल भी शरणार्थियों के चूल्हों की नजर हो
जायेगें. पेड़ों के न रहने पर दक्षिणी बांग्लादेश में आने वाले चक्रवातीय तूफानों
से भी कोई बचत नहीं रह जायेगी और फिर जो कुछ होगा उसकी कल्पना से रोंगटे खड़े हो
जाते हैं.
शरणार्थी समस्या से निपटने के लिए बांग्लादेश को मिलने वाली अंतरराष्ट्रीय वित्त
मदद बढ़ी जा रही है. अमरीका ने इस कार्य के लिए ३० लाख डालर की मदद का वायदा
किया है. राष्ट्रमंच-शरणार्थी-कोष के उच्चायुक्त ने भी २.७ करोड़ डालर की राशी इसी
कार्य के लिए विश्व बिरादरी से मांगी है, लेकिन खाद्य सामग्री और दवाएं दिनोदिन
दुर्लभ होती जा रही हैं. स्वास्थ सेवा के लिए फ्रांस से आये एक स्वयंसेवी डाक्टर
के अनुसार शिविरों में रह रहे रोहिंग्या मुसलमानों में से एक तिहायी कुपोषण के
शिकार हैं और पेचिश, खसरा तथा खुजली जैसी बीमारियां तेजी से फैलती जा रही हैं.
यही नहीं बर्मी सैनिकों की हवस का शिकार हुई २०० महिलाएं गर्भवती हो चुकी हैं.
इन्ही में से एक साफिया खातून का कहना है, "मैं और मेरे जैसी तमाम औरतें बर्मी
दरिंदों के हाथों कई-कई दिनो तक सामूहिक बलात्कार का कहर झेलकर इस हालत में
पहुंची है. हमारे सामने उलझन यह है कि गर्भ में पल रहे इन अवांछित बच्चों का
क्या करें ? न तो हम इन्हें पाल ही सकते हैं और न हमारे पास गर्भपात की सुविधाएं
हैं."
बर्मी सैनिकों का नजला अकेले रोहिंग्या मसलमानों पर ही उतर रहा हो सो भी बात
नहीं है. इस वर्ष जनवरी से अब तक के ३ महीनों में थाई सीमा पर अपने ठिकानों पर
करेन लोग कई हमले झेल चुके हैं. "स्लार्क" के हमले इधर इसलिए तेज हुए हैं
क्योंकि वह बरसात आने से पहले ही करेनों को उनके ठिकानों से खदेड़ देना चाहती है.
मोई नदी के पार थाई गांव वान काएओ और करेनों का एक मजबूत गढ़ हैं. देखने में यह थाई-
बर्मी सीमा पर बसे अन्य गांव से कतई अलग नहीं लगता, लेकिन यह एक कत्लगाह का रूप
ले चुका है. १३ से १५ मई तक के सिर्फ ३ दिनों में बर्मी फौजों ने इस पर ३ से
लेकर ५ हजार तक गोले दागे हैं. एक भूक्त भोगी करेन सैनिक के शब्दों में, "उन
लोगों ने हम पर जमके बमबारी की. बमों के धमाकों से गांव की धरती रात-दिन कांपती
रही, लेकिन हमने भी मोर्चा नहीं छोड़ा."
भीषण बर्मी बमबारी से करेन बच गये, तो इसका एक कारण यह भी है कि थाई सेना ने
जबावी बमबारी करके बर्मियों के हौसलों पर ठंडा पानी डाल दिया. वे चाह कर भी मोई
नदी के इस पार नहीं आ पाये. वैसे उनका इरादा था कि नदी पार कर थाई सीमा से हमला
करके करेनों के सुदृढ़ टिकाने कावमूरा पर कब्जा किया जाये. इसके पहले भी कई बार
करेन और बर्मी दोनो ही अपने-अपने फायदे के लिए थाई क्षेत्र का इस्तेमाल
कर चुके हैं और थाई सेना नें इसमें कतई हस्तक्षेप नहीं किया. दोनों को एक दूसरे
के खिलाफ इस्तेमाल करना थाई सरकार की नीति रही है क्योंकि ऐसा करके वह हमेशा
अपने लकडी के व्यापार के लिए दोनों पक्षों से मनचाहे फायदे उठाती रही है. थाई
सरकार पर कई बार यदि बर्मियों का पक्ष लेने के आरोप लगाते हैं, तो अनेक बार करेनों
का साथ देने के लिए भी उसकी आलोचना की जा चुकी है. इस बार शायद थाई सरकार करेनों
पर मेहरबान हैं.
थाईलैंड का संकट
इस बार थाईलैंड ने यह भी शिकायत की है कि बड़ी संख्या में मुस्लिम शरणार्थी बर्मा
से भाग कर उसके यहां आ रहे है. थाई विदेश मंत्रालय के प्रवक्ता सक्थिप क्रैरिक्ष
ने स्वयं ही यह शिकायत की है. उन्होंने यह भी कहा है कि "एसियान" देशों के
विदेशमंत्री सम्मेलन और शीर्ष बैठक में सदस्य देशों ने बर्मा के विरुध्द कोई
सामूहिक कदम न उठाने की बात पर सहमति व्यक्त की है. क्रैरिक्ष का कहना है,"यह
काम प्रत्येक देश को अपने स्तर से करना होगा. फिर भी अच्छा तो यही होगा कि बर्मा
के साथ हमारे संपर्क बने रहे, ताकि जरूरत होने पर बातचीत हो सके."
हाल तक "एसियान "देश बर्मा के साथ रचनात्मक संपर्क की ही बात करते रहे हैं,
लेकिन वहां मुस्लिम जनता पर हो रहे अत्याचारों से समूचे क्षेत्र में एक सनसनी
फैल गयी है. ४६ देशों की सदस्यता वाले संगठन इस्लामिक कांफ्रेंस ने भी बर्मा में
हो रहे मुस्लिमों के दमन और उन पर किये जा रहे अत्याचारों की कड़ी निंदा की है.
उधर श्रीलंका की संसद के अध्यक्ष और मुस्लिम सेंटर के प्रमुख हनीफ मोहम्मद ने भी
कहा है,"श्रीलंका के मुस्लिम संगठन भी सरकार और राष्ट्रसंघ से बर्मा में
मुसलमानों का उत्पीड़न रोकने की अपील कर रहे हैं." सिंगापुर विदेश मंत्रालय की
विदेशी मामलों की समिति ने एक बयान जारी करके रोहिंग्या मुसलमानों के उत्पीड़न
पर चिंता प्रकट की है कि इससे पूरे क्षेत्र में अस्थिरता तो फैलेगी ही, मानव
उत्पीड़न का भी मुद्दा उठ खडा होगा.
मलाया विश्वविद्यालय में व्याख्याता और रणनीतिक विशेषज्ञ के. आर. पणिक्कर ने भी कई
देशों के रुख में आये सहसा परिवर्तन को दोहरे मानदंड़ों की कोटि में रखते हुए कहा
है, "आखिर हम लोग एकबारगी मुसलमानों को ही लेकर चिंतित क्यों हो उठे हैं ? हम उन
८० प्रतिशत बर्मावासियों की बात क्यों नहीं सोचते जिन्होंने अपने प्रतिनिधि
चुनने के लिए मतदान किया और बदले में पाया जेलखाना अथवा घर बार छोडकर भाग जाने
की मुसीबत. हमें उनके बारे में भी तो कुछ सोचना चाहिए जो बर्मा रहकर अत्याचार और
दमन के शिकार हो रहे हैं." नेशनल यूनवर्सिटी आफ सिंगापुर में बर्मा विशेषज्ञ एवं
राजनीति वैज्ञानिक डा. इश्तियाक हुसैन को भी आश्चर्य है कि क्षेत्रिय सरकारों ने
बढ़-चढ़कर बोलना तो शुरू किया है लेकिन कोई ठोस कदम उठा हो, ऐसा दिखायी नहीं दे
रहा.
जाहिर है, कथनी और करनी के बीच की खाई पाटना इतना आसान नहीं है. इस संदर्भ में
सिंगापुर के पूर्व प्रधानमंत्री ली कुआन यू की यह टिप्पणी काफी महत्वपूर्ण है कि
क्या कोई बर्मा के विरुध्द कार्रवाई की जिम्मेदारी लेने को तैयार है ? उन्होंने
दो टूक शब्दों में सवाल किया है कि वे लोग जो मानवाधिकारों की बातें करते नहीं
थकते क्या वे जिम्मेदारी लेने को तैयार हैं ? बात सिर्फ अंतरराष्ट्रीय प्रतिबंधो
के जरिये बर्मा की मौजूदा सरकार को उखाड़ फेंकने की ही नहीं है मुद्दा यह भी है
कि बर्मा जनता को जीवन के लिए जरूरी विकल्प उपलब्ध कराये जायें. अमरीका, जापान
या यूरोप के अन्य समृध्द समर्थ देश यदि चाहे, तो बर्मी जनता की रक्षा कर सकते
हैं पर प्रश्न यह है कि क्या वे सचमुच यह करना चाहते हैं ?
