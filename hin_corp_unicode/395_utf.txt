<शोचिअल् श्चिएन्चे><ञोरेस्ट्र्य्><ष्. फ्. शिन्ग्ह् ' आनन्ड् भिहरि श्हरन्><आब्ह्यरन्य><१९८७><झनकि फ्रकस्हन्><फट्न><२ टो ९><१९८७><शिन्ग्ह् अन्ड् स्हरन् - आब्ह्यरन्य>

मध्य अप्रैल का महीना. गर्म हवा का झोंका बड़ा ही अप्रिय लग रहा था. फिर
भी, जंगल में, वन्य प्राणियों के दर्शन का आकर्षण अपना अलग स्थान रखता
है. उसमें भी जलाशय के गोपन (हाइट आउट) में बैठ कर, झुंड-के-झुंड
प्राणियों की छवि अपनी आंखों से निरखने का आनंद ही कुछ और है. वह समय
अत्यंत उपयुक्त होता है, जब भीषण गर्मी से सारा जंगल बेचैन हो, वन्य
प्राणी तब प्यास बुझाने के लिए नदी-नाले और जलकुंडों की ओर बरबस खिंचे
आते हैं. बेतला-~अभयारण्य में जहाँ बरसाती नाले फरवरी में ही सूखने शुरू
हो जाते हैं, वन्य जीवों के लिए जलाशयों की बड़ी उपयोगिता है. पलामू
व्याघ्र योजना में प्राकृतिक जलकुंडों को विकसित किया गया है. हर वर्ष,
गर्मी शुरू होने से पूर्व उनकी सफाई-खुदाई की जाती है. इस तरह, थोड़े
प्रयत्न के बाद ही, जानवरों की पानी की आवश्यकता पूरी हो जाती है.
ऐसे ही अनुकूल अवसर का लाभ उठाने हम चल पड़े. पिछली रात तथा पूरी सुबह इस
अवसर के लिए बेचैनी बनी रही. ढ़ाई बजे दिन में, जब हम मधचुआं जलाशय पर
पहुंचे, चारों ओर भयानक सन्नाटा छाया हुआ था. छू-छू तपती धूप के सिवा
वहां कुछ नहीं था. बेतला अभयारण्य के प्रवेश द्वार से छह किलोमीटर पर
स्थित यह जलाशय, वन्य-प्राणी-अवलोकन की दृष्टि से अत्यंत उपयुक्त माना
जाता है. यहाँ छायांकन के लिए गोपन तथा दृश्य मीनार (वाच टावर) बने हुए
हैं.
हम गोपन में घुस कर प्रतीक्षारत हो गये. सामने जलाशय का खुला रंगमंच. बस
कार्यक्रम शुरू होने की प्रतीक्षा थी. वन्य जीव-प्रेमी आर. पी. सिंह (तब
व्याघ्र योजना के क्षेत्र निदेशक) कैमरे को फिट करके तैयार थे. चलने के
पूर्व उन्होंने चेतावनी दे दी थी कि किसी प्रकार की आहट न हो. गर्मी चरम
सीमा पर थी, लेकिन संभावित क्षणों के प्रमाद में गोपन की घुटन और बेचैनी
हम भूल गये थे.
ऊंची चीख के साथ प्रकट हुआ वह महुआर पक्षी. जलकुंड तथा आसपास की गीली
मिट्टी में चोंच मार कर वह कीड़ा पकड़ता और किसी डाल पर जा बैठता.
अर्थात्, आज के कार्यक्रम का पहला दृश्य शुरू था. बड़ी देर तक उसका खेल
चलता रहा. फिर पता नहीं क्यों, उसने जोर की चीख मारी. यह चीख उसकी
सामान्य बोली से भिन्न थी. देखा, उत्तर के कोने से एक बड़ा-सा नेवला कुंड
पर उतरने की चेष्टा कर रहा था-अत्यंत चौकन्ना. एक-दो पग से आगे नहीं बढ़
रहा था. महुअर इसे ही देखकर चीखा था. पलक झपकते वह डाल से उड़ा और तीर की
तरह नेवले पर झपटा और उसी तेजी से नेवले को ठोकर मार कर वापस डाल पर लौट
आया. इस अप्रत्याशित आक्रमण से घबराया नेवला ऐसा भागा कि दोबारा नहीं
लौटा. महुअर फिर अपने धंधे में व्यस्त हो गया. इस बीच एक काला भुजंगा
(ड्रोंगो) पक्षी डाल पर बैठा अपनी लंबी पूँछों का करतब दिखाने लगा था.
अकस्मात बादल घिर आये. जलाशय की रंगस्थली पर धुंधलका छाने लगा. हम निराश
हो गये. संभवत: जानवर न भी आयें. वातावरण की नमी के साथ उनकी तृष्णा का
प्राकृतिक लगाव होता है, इसलिए पानी की आवश्यकता उतनी तीव्र नहीं रह
जाती.
साढ़े तीन बज रहे थे. तभी देखा, एक युवा बंदर चौकन्ना, रुकता-थमता जलकुंड
की ओर बढ़ रहा है. चौकसी तथा वस्तुस्थिति की टोह, जंगली प्राणियों का आम
स्वभाव है. वह बंदर गोपन के सामने पहुँचते ही रुक गया तथा एकटक देखता
रहा. संभवत: बड़े छिद्रों में कुछ होने का अनुमान वह लगा चुका था. कहते
हैं, बन्दर और लंगूर की दृष्टि बड़ी पैनी होती है. वह वहीं आसन मार कर
बैठ गया था. शायद इसी कारण बंदरों तथा लंगूरों का झुंड आगे नहीं बढ़ रहा
था. उसकी किचकिचाहट की आवाजें उत्तर की तरफ से साफ आ रही थीं. वन्य जीवों
के धैर्य की तुलना नहीं. जल्दबाजी में ये अपने को खतरे मे नहीं डालना
चाहते.
बड़ी देर बाद वह उठा और कुंड में उतर कर पानी पीने लगा. उसका चौकन्नापन
लेकिन उसी तरह बना रहा. पानी पी कर वह पुन: उसी स्थान पर आ कर बैठ गया.
सामने जलाशय के ऊपरी भाग पर कुछ चीतल पहुंच गये थे. लेकिन नीचे उतर नहीं
रहे थे. तब पौने चार का समय हुआ था. धीरे-धीरे बंदरों और लंगूरों ने आना
शुरू किया. कुछ झुंड मे, कुछ अकेले. इनमें किशोरों की संख्या अधिक थी,
लेकिन गोद में चिपके हुए नन्हे शिशु भी कम नहीं थे. अब गिनना मुश्किल हो
गया, क्योंकि पूरे जलाशय पर बंदरों का विशाल झुंड हावी था. लंगूर कम थे.
बंदरों की उछल-कूद और किलकारियों से जलाशय सजीव हो उठा था. वे पानी पीते,
फिर किसी डाल या चट्टान पर जा बैठते. पुन: उतरते, पानी पीते और हट जाते.
उनका यह सिलसिला लगातार जारी रहा. एक तगड़ा बंदर जब भी कुंड की ओर बढ़ता,
सारे-के-सारे दूर हट जाते. पहले बाले बंदर ने लेकिन अपना स्थान नहीं
बदला. इस बीच धूप और छाँह की आंखमिचौनी चलती रही.
तब तक घड़ी चार बज कर पैंतीस मिनट का समय पार कर चुकी थी. सामने ऊपर
मौजूद चीतलों का बड़ी देर से जायजा ले रहा झुंड, अब आश्वस्त हो कर उतरना
शुरू हुआ. दो नर पहले उतर कर आये और पानी पीने लगे. फिर तो ताँता लग गया.
तीन-चार, आठ-दस... फिर कोई हिसाब नहीं. न-~मादा तथा छोटे-छोटे छौनों का
मिला-जुला झुंड कुंड के आसपास छा गया. किंतु इसी बीच शुरू हो गयी बंदरों
की हरकतें-चीतलों के साथ छेड़खानी. वे बच्चों तथा मादा चीतलों की पूंछ
पकड़ते, उन्हें छेड़ते और उछल कर चट्टान अथवा डाली पर चढ़ जाते. किशोर वय
के बंदरों के लिए अच्छे-खासे खिलौने बन गये थे चीतल. इसी बीच दूर कहीं
`पी-ही..ई-ई, की ऊंची टेर उठ कर वातावरण में गूँज गयी. फिर रह-रहकर मोरों
की आवाजें आती रहीं.
इसके बाद जोरों की फड़फड़ाहट के साथ, चारों ओर से उतरना शुरू हुआ
मोर-मोरनियों का झुंड. पांच बजने में दस मिनट बाकी थे. दो-तीन-चार के
क्रम में मोरनियां उतरतीं तथा चट्टानों और डालियों पर आ कर बैठ जातीं.
मोरनियां कुंड में उतर कर पानी पीना चाहतीं, लेकिन बंदरों ने उन्हें तंग
करना शुरू कर दिया था. मोरनियां भाग कर ऊपर चढ़ गयीं. बंदरों ने वहां भी
उन्हें चैन नहीं लेने दिया. वे उड़ कर ऊंची डालियों पर जा बैठीं.
अबतक अनगिनत मोर जलाशय पर उतर आये थे तथा उत्तरी हिस्से में चरने-चुगने
लगे थे. बारह-चौदह तक गिना गया, लेकिन अब गिनना संभव नहीं था. सात-आठ नर
भी झुंड में आ मिले थे. धीरे-धीरे मोर-मोरनियों से जलाशय का क्षत्र पट-सा
गया, जैसे कुछ समय पूर्व चीतलों और बंदरों से भर उठा था. मोर, बंदर चीतल
तथा तरह-तरह के पक्षियों की उपस्थिति ने जलाशय पर रंगों का मेला खड़ा कर
दिया था. तरह-तरह की आवाजें! अब भी, दूर कहीं से आता `पी-ही-ई' का ऊंचा
स्वर, जलाशय के हंगामें पर छा जाता. चीतल तब भी आते-~जाते रहे.
घड़ी चार बज कर पचपन मिनट का समय बता रही थी. इस बीच जलाशय के रंगमंच पर
आगमन होता है एक विशालकाय गौर (बाइसन) का. धीरे-~धीरे मस्त चाल चलता वह
कुंड के पास आ कर खड़ा रहा, फिर कुण्ड में उतर कर पानी पीने लगा. जलाशय
पर अब तकछाये विविध रंगों में एक रंग और जुड़ गया.
अधिकतर चीतल वहां से अलग हट गये थे, कुछ ऊपर चले गये थे. बंदरों की
उछल-कूद में अब कमी आ गयी थी. शायद विशाल गौर के व्यक्तित्व का प्रभाव था
यह. मोर तथा मोरनियों का अलग-अलग चुग रहा झुंड अब कुण्ड में उतर कर प्यास
बुझाने लगा था. वह नेवला पुन: प्रकट हुआ. संभवत: प्यास से व्याकुल था.
लेकिन आगे बढ़ने का साहस नहीं जुटा पा रहा था. अब तक जलाशय की ऊंचे-घने
पेड़ों की छाया पूरी तरह ढँक चुकी थी.
अकस्मात चीतलों में भगदड़ शुरू हो गयी. तभी दक्षिण-पूर्व की ओर (जानवर
अधिकतर इसी ओर से आते-जाते थे) फड़फड़ाहट की जोरदार आवाज सुनाई पड़ी. एक
पूर्ण युवा मोर छत्र उठाये, ठुमक-ठुमक चाल चलता जलाशय पर प्रकट हुआ. सिर
पर चमकदार मुकुट, गाढ़ा-नीला परिधान, पंखों के निम्न भाग पर नयनों के
समान जड़े अनगिनत बेल-बूटे. विशाल छत्र उठाये, वह किसी देवदूत की झांकी
प्रस्तुत कर रहा था. अब जलाशय पर छाये नानाविध रंगों में कुछ और रंग जुड़
गये.
उसका उन्नत प्रकंपित विशाल छत्र झनझनाहट की ध्वनि बिखेरता, जैसे चेतावनी
दे रहा हो, `बा-अदब, बा-मुलाहिजा, होशियार! मोरों के राजकुमार पधार चुके
हैं'. इसी झनझनाहट की आवाज से चौंक कर चीतल भाग खड़े हुए थे. बड़े भीरू
तथा चौकन्ने होते हैं ये. आहटमात्र से चौंकनेवाले. बंदरों पर भी इसका
आतंक छा गया. वे अब दूर हट कर अपने धंधे में व्यस्त हो गये, क्योंकि चुप
तो बैठ सकते नहीं.
जिस तरह रात्रि के बढ़ते प्रहर के साथ महफिल का रंग निखरता जाता है,
मोरों के राजकुमार के आगमन से जलाशय की रंगस्थली पर नयी जवानी का आलम उभर
उठा. आज के सांस्कृतिक आयोजन का सर्वाधिक आकर्षक कार्यक्रम नये तामझाम के
साथ शुरू हो गया. मोर कुमार ने पुन: छत्र उठाकर झंकार बिखेरी मोरनियां
तथा अन्य जीव अब बेखौफ कुण्ड में आने-जाने लगे थे.
दूर फिर मोरों के कूजन का सुरीला स्वर उठा. जलाशय के आसपास विद्यमान
असंख्य मोरनियों के झुंड में अनेक मोर भी थे, लेकिन मोरकुमार के
व्यक्तित्व के सामने बिलकुल फीके. सब अलग-थलग ही बने रहे. मोरकुमार गर्दन
लहरा-लहरा कर, शान से इधर-उधर देखता तथा मस्ती में डोलता. मोरनियाँ अब
उसके आगे-पीछे चरने-चुगने लगी थीं. वह अगल-बगल देखता और उसका
मुकुट-~मंडित मस्तक वीरोचित मुद्रा में डोल उठता. उसने पुन: पंख ताने,
संगीत का एक धीमा स्वर झंकृत हुआ और वह मस्ती में द्रुत गति से थिरक उठा.
अब तक जलाशय पर पहुंचे सभी प्राणी अपना-अपना स्थान ले कर बैठ चुके थे.
अनेक प्रकार के रंग-बिरंगे पक्षी डालों पर डोल रहे थे. यह कहना सही नहीं
कि जंगल में मोर नाचता है, लेकिन कोई देखता नहीं. जलाशय पर विराजमान
पशु-पक्षियों का यह दर्शक-समूह इसे कैसे मान लेगा.
अचानक एक किशोर मोर की शामत आयी और वह मोरकुमार के आस-~पास मंडरा रही
मोरनियों के हरम तक चला आया. मोरकुमार के प्रकंपित छत्र की झंकार बदल
गयी. उसने क्रोध में छत्र समेटे और तीव्र गति से उसकी ओर लपका. फिर तो
वहीं क्यों, किसी भी मोर का साहस निकट आने का नहीं हुआ.
इस बीच काफी संख्या में गौरों का झुण्ड पहुँच चुका था. सोलह का झुण्ड तीन
आकर्षक बछड़ों के साथ. ऊपरी हिस्से पर चहलकदमी करता चीतलों का झुण्ड अब
भी वहीं खड़ा था. बड़े सींगोवाला वह चीतल रुक-रुक कर उतरना चाहता था,
लेकिन शायद सामने गोपन में उसे कुछ दीख गया था. वह इधर ही टकटकी लगाये
खड़ा था.
मोरकुमार का नृत्य अब पूरी जवानी पर था. थिरकता-ठुमतका यह कुण्ड तक जाता
और उसी अंदाज में लौटता. कभी दक्षिण-पूर्व प्रवेश मार्ग की ओर तेजी से
ठुमक चाल नाचता जाता और पुन: थिरकता वापस आता. तब वह हमारी दृष्टि की
परिधि से बाहर होता. लेकिन, इस खुली रंगस्थली पर उपस्थित वन्य प्राणी तो
वास्तविक दर्शक के रूप में सब देख ही रहे थे. इस समय आज के कार्यक्रमों
के सारे रंगकर्मी, दर्शक बने बैठे थे.
उसके मोहक नृत्य ने अनोखा समां बांध दिया था. अनवरत, अथक नृत्य चलता रहा.
जलाशय पर मस्ती का आलम छाया हुआ था, किंतु एक पल में सब कड़वाहट में बदल
गया--रंग में भंग! अचानक ऊपरवाले चीतल ने अगला खुर पटक कर आवाज की और
चीतलों में पुन: भगदड़ मच गयी. कार्यक्रम यहीं रुक गया. कैमरे की खड़खड़
ने चीतल को भयभीत कर दिया था. मोर-मोरनियां तो लेंस के घेरे में आ नहीं
रही थीं, किंतु चीतल क, चित्र उतारने के मोह सब गड़बड़ कर गया! अब
उपस्थित दर्शकों में भी भगदड़ थी. मोरकुमार ने भी पंख समेटे और द्रुत गति
से उड़ गया.
जलाशय पर पुन: सन्नाटा था. कल पुन: यह कार्यक्रम होगा? उत्तर `नहीं' में
है. कारण जंगल में किसी कार्यक्रम की पुनरावृत्ति की प्रथा शायद नहीं. हम
गोपन से निकल आये. देखा मोरकुमार जिस दक्षिण-पूर्व के छोर से थिरकता
लौटता था, गोपन से उसका फासला ग्यारह-बारह मीटर से कम नहीं था, लेकिन
जलाशय के खुले रंगमंच पर उसका फासला ग्यारह-बारह मीटर से कम नहीं था,
लेकिन जलाशय के खुले रंगमंच पर उसका अद्भुत लोमहर्ष सांस्कृतिक कार्यक्रम
कोई बीस से पच्चीस मिनटों तक चला था. दूर से आता `पीं ही...ई...ई, का
सुरीला स्वर, अब भी सन्नाटे को तोड़ जाता था.
जंगली हाथियों से भिड़न्त
उस घटना की याद आते ही आज भी रोंगटे खड़े हो जाते हैं. लगता है, हाथ-पांव
फूल गये हैं, कंठ अवरुद्ध हो गया है. चिल्लाना चाहता हूँ, लेकिन आवाज
नहीं निकल पा रही. हां मृत्यु सबको भयभीत करती है. चाहे वह कितना भी बड़ा
सूरमा ही क्यों न हो, अप्रत्याशित रूप से, मृत्यु को सामने पाकर उसका
धैर्य छूट ही जाता है. उस दिन का मेरा अनुभव कुछ ऐसा ही था. अब तक के
जीवन का रोमांचकारी क्षण, जिसे मैं भूल भी नहीं पाता और याद करना फिर से
उसी स्थान में ले जाने जैसा लगता है.
सिंहभूम के सारंडा वन का पाटकोरी क्षेत्र. २५ जनवरी १९७८ का दिन. वनविभाग
की ओर से जो वृक्ष ठेके पर बेचने के लिए चिन्हित किये जाते हैं, उन्हीं
का निरीक्षण करते हुए हम पहाड़ की चोटी तक पहुंच गये थे. निरीक्षण क्रम
में ही हमें सांभर तथा कोटरा का मल एवं हाथी तथा गौर के पदचिन्ह दिखे.
इन्हीं का अनुसरण करते-करते हम काफी ऊँचाई तक पहुँच गये.
वनों की खाक छानते हुए हमें समय का ध्यान ही नहीं रहा. थकावट के साथ-साथ
भूख का जोर भी बढ़ने लगा था. मेरा तथा मेरे सहयोगियों का बस एक ही विचार
था कि जितनी जल्दी हो सके, चल कर पहले कुछ खाया जाये.
वैसे चार बजे सूर्यास्त का समय नहीं होता, लेकिन विशाल तथा सघन साल के
वृक्ष अंधेरे का आभास देने लगे थे. जिसके कारण हमें चलते हुए, पग-पग पर
हाथियों से भिड़ंत की आशंका बेचैन कर रही थी. थकान और भूख के साथ ही शंका
आशंका का बोझ उठाये हम तेजी के साथ नीचे उतरते जा रहे थे. कोई एक
किलोमीटर चलने के बाद हम सड़क पर आ गये. लेकिन जिस तरह हम जीप छोड़ गये
थे वहां न तो जीप थी और न ड्राइवर का ही पता था. अंधेरा बढ़ता जा रहा था.
एक ओर भारी थकान और उस पर भूख. तीसरे किसी भी क्षण हाथियों से मुठभेड़ हो
जाने की आशंका. ऐसी हालत में जब जीप नहीं दिखी तो गुस्सा भी आने लगा.
लेकिन अब किया भी क्या जा सकता था? सड़क से हो कर रास्ता वन-विश्रामागार
की ओर जाता था. मैं जल्दी-जल्दी उस ओर ही बढ़ने लगा. उत्सुक आंखें जीप को
ढ़ूंढ़ती चल रही थीं, लेकिन कोई पांच मिनट चलने के बाद भी जीप दिखाई नहीं
दी.
ध् ध् ध्
सबका धैर्य अब जवाब देने लगा था. मैंने एक जगह रुक कर, ऊंची आवाज में
ड्राइवर को आवाज लगायी. तभी हमने अनुभव किया, सड़क के दायें, कोई १५ मीटर
की दूरी पर, जंगल में लकड़ी टूटने की जोरदार आवाज जैसी हुई. बरबस आंखें
उस ओर घूम गयीं. एक विशालकाय हाथी की स्पष्ट झलक दिखी.
`हाथी!' नाम सुनते ही सबके होश उड़ गये. तब हम सभी को सिर्फ एक ही काम
सूझा और वह था--भागना. मैंने एकदम सड़क की सीध में भागना शुरू कर दिया,
मेरे साथी विपरीत दिशा में भागे. इस समय न तो कुछ बोलने का होश था न कुछ
सोचने-समझने का समय. मैं भाग तो रहा था, लेकिन थकान से चूर-चूर पांव, आगे
बढ़ने से इनकार कर रहे थे. फिर भी, भागना तो था ही--और अज्ञात प्रेरणा से
वशीभूत मैं आगे घिसटता जा रहा था.
