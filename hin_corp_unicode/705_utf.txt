<ळिटेरटुरे><ळेट्टेर्स्/ढिअरिएस्/श्पेएच्हेस्><ंइस्ह्र,विड्यनितस्><भ्ह्रम्रनन्ड् खे फट्र><१९८१><फ्रब्हट् फ्रकस्हन्><ढेल्हि><३८-४३><२०००><ंइस्ह्र,व्-भ्ह्रम्रनन्ड् खे फट्र-ळ्ड्स्-औ>

+ प्रिय सम्पादक जी,
 जय प्रदर्शनी!
 सम्पादक जी, पितृपक्ष में जैसे पितर तृप्त होते हैं, देवीपक्ष में देवी प्रसन्न
होती हैं, पुरुषोत्तम-मास में शंकर जी उत्सव मनाते हैं, वैशाख-जेठ में नाऊ-पुरोहित
कहार-बजानिया-नचनियों की चटकती है, वैसे ही प्रदर्शनी-तिमाही में बिजली के
ठेकेदारों, कलाकारों, बढ़इयों, गवइयों और कवियोंकी चाँदी रहती हैं. लेख न भेजने
पर आप तो बहुत जल्दी नाराज हो जाते हैं,पर आप ही सोचिये कि मैं दिमागपच्ची करके
लेख लिखने बैठूँ या प्रदर्शनी कवि-सम्मेलन में चार-पाँच धराऊ किस्म के गीतों की
बदौलत रुपये फटकारूँ ? इन दिनों कम से कम आप लेख का तगादा न करते, पर आप तो अपनी
'सरस्वती' के कलेवर की श्री-वृद्धि की चिन्ता में चूर हैं. आपको यह सोचने की भी
फुरसत कहाँ कि भ्रमरानन्द को साँस नहीं मिल पा रही हैं. आज मैनपुरी कल बलिया,
परसों बिजनौर--नींद हराम हो गयी है. आपको अपने लेख की पड़ी है, यहाँ हम अपनी
दिग्विजय का हिसाब नहीं लगा पा रहे हैं. शैल जी आजमगढ़ में नहीं आये, लगता है, कोई
बड़ा डौल लग गया है. छैल जी को गोरखपुर वालों ने बुलाया और मुझे नहीं पूछा. जालौन
और गाजीपुर, दोनों जगह एक ही दिन कवि-सम्मेलन है.दोनों जगह से न्योता है,
कहाँ जाये कहाँ न जाये ? सम्पादक जी, मैं इन्हीं परेशानियों में आजकल पड़ा हूँ,
इसी से एक-आध महीने के लिए आपसे क्षमा-प्रार्थी हूँ.
आज यह पत्र लिखने का कारण यों उपस्थित हुआ कि आप जानते ही हैं कि हमें योढ़े दर्जे
में ही चलने की अपनी आदत है, यहाँ तक कि यह नालायक दर्जा गिरकर दूसरा कहलाया जाने
लगा, पर अभ्यासवश अभी भी मुँह से योढ़े का ही नाम निकलता है. सो मैंने वाराणसी
में टिकटघर की खिड़की पर जब एक योढ़े दर्जे का टिकट गाजियाबाद के लिए माँगा
तो टिकट-बाबू हँसने लगा. उसने कहा,"आपको योढ़े दर्जे के खत्म किये जाने की बात
नहीं मालूम ? लीजिये यह दूसरे दर्जे का टिकट हाजिर है." मैंने जब खिसियाकर टिकट
उलटा-पलटा तो देखा कि उसपर योढ़ा दर्जो ही छपा है. टिकट बाबू ने अपने हाथ से
दूसरा दर्जा रोमन अंकों से अंकित कर दिया है. मैं तब अलफ हुआ कि तब योढ़ा क्यो
यहाँ छपा है ? उसने तपाक् से उत्तर दिया कि पहले छपे हुए टिकटों को उपयोग में न
लाया जाये तो राष्ट्रीय सम्पत्ति का अपव्यय होगा. मैं हतप्रभ होकर ट्रेन की ओर चला,
देखा, वही योढ़े वाला पुराना डब्बा है,वही सीट है और वैसे ही मुसाफिर हैं, पचास
फीसदी रेलवे के बाबू, पचास फीसदी रोजगारी, पन्द्रह फीसदी पहले दर्जे के भत्ते के
अधिकारी सरकारी कर्मचारी, और दस फीसदी हमारे जैसे कायर लोग
जो तीसरे दर्जे वाले दंगल में पिसने के भय से अपने टुटपुँजियापन के कारण अपने
ट्रंक पर बैठने के लिए इस दर्जे की शरण लेते हैं. तब लगा कि घबराने की कोई बात
नहीं, अभी हमारा योढ़ा जिन्दा है. पर उसी दिन जब बातों-बातों में एक सहयात्री ने
बतलाया कि रेलवे में धीरे-धीरे दूसरे दर्जे का बिल्कुल लोप कर दिया जायेगा तो मुझे
बहुत बड़ा आघात लगा कि क्या हमारा और ठिकाना अब न रहेगा ? इसी प्रश्न के समाधान
के लिए आपके पास यह चिट्ठी भेज रहा हूँ. आपको खबरें ठीक तरह से मिलती हैं. आप ही
बतलाइये कि योढ़े का दूसरे में विलय हुआ, यहाँ तक तो गनीमत है, पर अब क्या
सचमुच ही रेलवे के डब्बों से इसका नामोनिशान मिट जायेगा ?
मैं जानता हूँ कि आपको हमसे कोई सहानुभूति नहीं हैं, क्योकि आप हमारे दर्जे में
कभी सफर नहीं करते . पर तो भी आप विद्वान् मनुष्य हैं, आप सही-सही सूचना देने की
कृपा करेंगे कि यह योढ़ा दर्जा जिसमें हर एक मुसाफिर अपना अलग व्यक्तित्व लिए
अलग-अलग बैठता रहा है,गुम-सुम और अपने में लीन वह अब सर्वहारा की चपेट में जाने
को विवश हो जायेगा ? आप विश्वास मानिये, इस दर्जे में बैठने में केवल एक सुख है-
अपना निरालापन बचा रहता है. कोई यहाँ एक-दूसरे की दुखती रग को नहीं छूता, सभी
हवाई बातें करते हैं, अन्तर्राष्ट्रीय राजनीति और जीवन के उच्चतम आदर्शो से नीचे
कोई बात नहीं करता,कलह भी होता है तो वाक् की सीमा के भीतर, हँसी भी होती है तो
ओठ के भीतर और लुका-छिपी प्रेम भी दर्शित होता है तो आँखों के भीतर. शील से यह
तचा हुआ दर्जा क्या सचमुच अब तीसरे दर्जे की भेड़िया-धसान में लाठी-गठरी और आदमी
का धक्कम-धक्का सहने के लिए मजबूर हो जायेगा ? यह तो निश्चय है कि पहले दर्जे के
निपट एकान्त में हमारी गुजर नहीं होगी, शायद हमारे पास इतना बेंवत(वित्त) भी न
होगा कि हम उस दर्जे का ऐश भोग सकें. हमारे पास इतना आत्मदमन न होगा कि
हम अपनी जुबान पर ताला लगा सकें, और शायद हमारे पास उतना मिजाज भी न होगा कि हम उस
दर्जे की गंभीरता वहन कर सकें. लाचार हमें उस दर्जे में जाना ही होगा,जहाँ घुसने
में मार-पीट हो, निकलने में मार-पीट हो, बैठने के लिए हुज्जत, लेटने के लिए सजा और
खड़े रहने के लिए एतराज हो; जहाँ संघर्ष में ही स्वाद हो और आराम में ही कडुवापन
हो, जहाँ भाषा की कोई मर्यादा न हो, पद का कोई गौरव न हो, और व्यक्ति का कोई
स्थान न हो.
मेरी बात जाने दीजिये ! कुछ दर चढ़ा लूँगा . पर मेरे ये साथी भी तो हैं, जो रिआयती
टिकट लेकर इस दर्जे में चलते रहे हैं और जिनकी आदत इस रिआयत के निरन्तर उपयोग से
बिगड़ चुकी हैं--इनका क्या होगा ? उन सिद्धान्तवादियों की क्या दशा होगी जो इस
दर्जे में बैठकर विश्व-भर की आलोचना किया करते थे, जो अपने बुद्धि-बल के बूते पर
पहले दर्जे में बैठने वालों को संकीर्ण और तीसरे दर्जे में बैठने वालों को गँवार
कहा करते थे ? सच तो यह है कि इण्टर अर्थात् ड्योढ़े के मिटने पर ही इस वर्ग को
बहुत तकलीफ़ हुई,कुछ तो इसलिए कि इसमें दूसरे दर्जे में पहले चलने वाले रोजगारी भी
शरीक हो गये- वे रोजगारी, जिनका रोजनामचा वर्षो तक चलता हे,जो अपनी चलन चलाये
ही चले जाते हैं और इसीसे जिन्होंने दूसरे दर्जे की पदोन्नति होने पर अपने को इसी
निचले दर्जे से चिपकाये रखा. इस वर्ग में शरीक होते ही खलबली मची कि ये तोंदवाले
मक्खीचूस लोग कहाँ से हमारे बीच आ टपके ? इन्हें कविता ,राजनीति किसी में दिलचस्पी
नहीं,ये 'बाजार भाव ' से अधिक अखबार में कुछ नहीं पढ़ पाते . इनके साथ कैसे निभेगी?
पर धीरे-धीरे निभने लगी . रोजगारी वर्ग भी राजनीति में रस लेने लगा, कविता की
प्रशंसा करने लगा, और समझौते की गाड़ी चल पड़ी. किन्तु अब यह वज्रपात! हम लोग जो
सबसे अधिक असंगठित और एक-दूसरे ,से पृथक् रहते हुए कायरता ,साधनहीनता और
बुद्धिवादिता के समान स्तर पर एकत्र रहे हैं,किस प्रकार एक विशाल जीते-जागते लट्ठ-
बाज समूह के भीतर प्रवेश पायें? हम एक-दूसरे को मदद देने में संकोच करते हैं. एक-
दूसरे को अपना घर-द्वार बताने में संकोच करते हैं. और उस भीड़ में बिना लड़े प्रवेश
नहीं. प्रवेश होते ही पूछ-ताछ की तुम्हारा घर किस गाँव में है,तुम्हारी ननिहाल
कहाँ है,तुम्हारी ससुराल कहाँ है, तुम्हें कहाँ जाना है? फिर अपना वैसा ही प्रगाढ़
परिचय ,खुली तबियत से लड़ाई,खुली तबियत से मेल और सलाम-मोजरा करके विदाई. बड़ा
अजीब-सा वातावरण है.
मान लीजिए ,मैं अकेले हूँ तो इस पामर दर्जे में चला भी जाऊँ और दुबक कर एक कोने
बैठा रहूँ , घुटता रहूँ और सबकी नज़रों से मानो बचकर उतर पड़ू. पर अगर मेरे साथ
बीवी-बच्चे हुए तो आप ही बताइए कि इस भीड़ में उनको लेकर कैसे चलूँ ? बड़ी मुश्किल
है सम्पादक जी, मैं ड्योढ़े दर्जे के लोप पर उतना दु:खी नहीं हूँ-जितना दूसरे दर्जे
के सम्भावित लोप पर ,बड़े लोगों का काइयाँपन देखिए कि उन्होंने अपना बड़प्पन
वातानुकूलित (एयर-कंडीशण्ड) डब्बों की सृष्टि के द्वारा सुरक्षित कर लिया, दूसरा
दर्जा पहला होकर भी पहला न रहा . पर ड्योढ़ा बेचारा किससे फरियाद करे? इसी ड्योढ़े
में जो ज़माने तक चलते रहे, उन्होंने ही कानून बनाया कि ड्योढ़ा नहीं रहेगा. इससे
बढ़कर इसके लिए विडम्बना की बात क्या होगी? सच तो यह है कि हम अपने दर्जे के प्रति
वफादार नहीं हैं. हम सुविधा पाते ही अपने दर्जे को भूल जाते हैं और इसे
बुद्धिजीवियों का दर्जा कहने लगते हैं. तीसरे दर्जे में चलने वाला आदमी पैसे कमाकर
भी उसी में चलता रहता है, उसका रुतबा इस दर्जे में चढ़ने से नहीं घट जाता . पर हम
हैं कि ऊँचे दर्जे का लोभ-संवरण नहीं करते,चाहे वह लोभ कितना भी अस्थायी क्यों न
हो .
और तो और, मेरी ही बात लीजिए. मैं कवि हूँ-किसानों.मजदूरों के स्वत्वों का टेकेदार,
अफसरों और सेठों की मजलिसों का श्रृंगार ,राजनीति की नौका का कर्णधार ,युग का
सन्देशवाहक और समय की शिला पर अमिट तथा गहरी लकीर . मेरी ही वफ़ादारी कितनी है
अपने वर्ग के प्रति ? आज मुझे तीसरे दर्जे में चढ़ने की कल्पना ही दु:सह लग रही
है,पर मैंने ही तो यह आग लगायी थी कि वर्ग - भेद उठ जाए. अब देखता हूँ कि वर्ग-भेद
उठने के नाम पर केवल मेरा वर्ग-जिसे मैंने अपना नहीं माना-उठ गया. उनके बीच खाई
और चौड़ी हो गयी. अब पहला,दूसरा,ड्योढ़ा,तीसरा न रहकर,ऊपरी और निचला - ये दो ही
विभाजन रह गये. पुरानी वर्ण-व्यवस्था तो मिट गयी, पर नयी रचना खड़ी हो गयी. शासक-
शासित दो अलग डब्बे हो गये. पहले तो यह था कि कभी ससुर तीसरे दर्जे में चलते थे तो
कभी दामाद ड्योढ़े में . आज जो ससुर ऊपर वाले दर्जे में चलेगा तो वह दामाद भी उसी
दर्जे में चलेगा . अगर नहीं चलेगा तो वह दामाद नहीं रह पायेगा. बेटी के लिए दूसरा
दामाद ढ़ूढ़ा जायेगा. पहले बाप पहले या दूसरे दर्जे में, और बेटा नौकर वाले दर्जे
में एक साथ चल सकते थे,पर अब पहले दर्जे में चलने वाला बेटा तीसरे दर्जे के
मुसाफिर बाप को अपना बाप नहीं कहेगा. कारण यह है कि अब केवल दो दर्जे हैं:एक
गद्दीदार दूसरा काठीवाल. एक भीतर से बन्द होने वाला और दूसरा बाहर से खुलने
वाला. एक छड़दार दोहरी-तिहरी खिड़कियों से सुरक्षित और दूसरा उन्मुक्त . एक में
शय्या-प्रकाश.रात्रि-प्रकाश और प्रकोष्ठ-प्रकाश - तीन-तीन प्रकार के प्रकाश जलते
और बुझते रहते हैं,दूसरें में एक-सा प्रकाश या अन्धकार बना रहता है. एक में
सीमित प्रवेश ,दूसरे में बेरोक-टोक घुसने की अबाधता . इन दोनों के बीच जो था-वह
बेचारा अब अन्तिम साँस ले रहा है. यही सामाजिक न्याय की सहज परिणति है.
सम्पादक जी, आप सोचते होंगे कि भ्रमरानन्द ने आज गहरी विजया छानी है , तभी वह यह
अकाल रुदन कर रहा है. पर मैं आपको विश्वास दिलाता हूँ कि इस समय तो नशा हिरन हो
गया है. ये प्रदर्शनियाँ वसन्त आते-आते समाप्त हो जायेंगी. चुनाद रूपी अनंग
शरसन्धान करने वाला है. रंग-बिरंगी झण्डियाँ सिलने वाली हैं,पन्द्रह फीसदी के
कोटा के अयाचित वरदान के फलस्वरूप नयी-नयी कलियाँ चिटकने वाली हैं. नव-वसन्त में
नये बन्दीजनों की कूक पर नये-नये गुल खिलने वाले हैं. यह नया अनंग असंख्य मोटरों
की धूलि से अपने हाथ धुरिया-धुरियाकर नये निशानों पर तीर मारने वाला है. कबीर के
आलापों के नये संस्करण होने वाले हैं. भ्रमरानन्द के कविताजीवी वर्ग के लिए इस
धमाचौकड़ी में कोई स्थान नहीं. चुनाव के मदनज्वर की समाप्ति के बाद जब गर्द बैठ
जायेगी,तब भी हमें कोई पूछने वाला न होगा. लोग अपना ही लेखा-जोखा ले रहे होंगे.
उस समय की बात सोचकर मैं चिन्तित हूँ कि इस ड्योढ़े दर्जे के दिवास्वप्निल
यात्रियों का क्या होगा?
