<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><आनोन्य्मोउस्><ःइन्डु णव्जग्रन् खे शअट् श्हेएल्><१९८७><ढिन् - ठिमेस् ओङ् ईन्डिअ><णेत् ढेल्हि><२६-२८><२०२५><आनोन् - ःइन्डु णव्जग्रन् खे शअट् श्हेएल्>

 भारत अपने गौरवशाली और गलीज अतीत से कैसे उबरे? वह अपनी राजनैतिक, आर्थिक और सामाजिक समस्याओँ से कैसे उबरे? वह विज्ञान, तरक्की और खुशहाली के शिखर पर कैसे पहुंचे? ये तमाम सवाल हैं जो डेढ़ सौ साल से भारतीय मानस को मथ रहे हैं.
राममोहन राय और उनके समकालीनों से लेकर महात्मा गांधी और उनके उत्तराधिकारी इन यक्ष प्रश्नों से जूझते रहे हैं.
लेकिन आजादी के बाद दलदल सूखा नहीं - गहरा होता जा रहा है.
विदेशी शिक्षा का तमगा लगाये और अर्थशास्त्र, राजनीति और प्रतिरक्षा मामलों के अध्येता और व्याख्यता डा.
सुब्रहमण्यम स्वामी कहते हैं कि उनके पास सभी समस्याओँ का हल है, सभी जिज्ञासों का जवाब है.
वह है हिंदुस्तान का नवजागरण.
लेकिन उनके शब्दों में हिंदू नवजागरण राजनीतिकार सुब्रह्मणयम स्वामी ने किसी पार्टी के चौखटे में समाते हैं, न किसी वाद के.
लेकिन बहस और विवाद से कभी परहेज नहीं करते.
स्वामी की हिंदू जागरण की स्थापनाओँ से आप सहमत हों या नहीं, वे विचारोत्तेजक हैं और बहस की तलगबार हैं.
दिनमान पाठकों की प्रतिक्रियाओँ का स्वागत करेगा.
पोप भारत से लौट कर वैंटिकन पहुंचे तो एक पत्रकार ने पूछा : अस्पृश्यता और कुरीतियों के बारे में हिंदू धर्मचार्यों से क्या आपकी बातचीत हुई? पोप का जवाब था : वार्तालाप संभव नहीं था, क्योंकि हिंदुओँ का कोई एक धार्मिक प्रतिष्ठान, ग्रंथ या धर्माचार्य नहीं है.
यह तथ्य हिंदू धर्म को दुनिया के सभी बड़े धर्मों से अलग कर देता है.
हिंदू विचारधारा कट्टर मतवाद के रूप में नहीं, सदियों से साझा विचार प्रवाह के रूप में विकसा है.
उसमें अनेक दर्शन समाहित हैं, जिन्हें कुछ निर्विकार सिद्धांत भीतर ही भीतर जोड़ते हैं.
इसलिए हिंदुओँ का धर्म विज्ञान विकेंद्रित और अनेकवादी प्रणाली के अनुरूप है.
भारत में गरीबी के बावजूद लोकतंत्र जीवित है तो इसीलिए कि अधिकतर भारतवासी हिंदू हैं.
मसीही राष्ट्रों को औद्योगिक क्रांति के बाद ही लोकतंत्र मिला और इस्लामी राष्ट्रों को तो वह आज भी नसीब नहीं है.
धार्मिक संस्था की अनुपस्थिति हिंदुओँ को दूसरे धर्मों के प्रति सहिष्णु बनाती है.
यहूदी जहां भी गये सताये गये.
सिवाय भारत के पारसी भी भारत आये और फले फूले.
इस्लामी हमले के बाद पारसी दूसरे देशों में भी गये.
लेकिन उनका कहीं अतापता नहीं है.
सामूहिक धार्मिक प्रतिष्ठान हिंदू धर्म विज्ञान का अनिवार्य अंग नहीं है.
फिर भी आपत्काल में हिंदू धर्म चिंतकों ने हिंदुत्तव की रक्षा के लिए प्रतिष्ठान जरूर बनाये हैं.
जब बौद्ध और सीमांसा दर्शन हिंदू धर्म की मुख्य धारा पर हावी हो गये तो आदि शंकराचार्य का आविभाव हुआ और उन्होंने हिंदुत्व की पुनर्स्थापना के लिए देश के चारों सिरों पर मठ कायम किये.
चौदहवीं शती में इस्लामी आक्रमण से बचाव के लिए श्रृंगेरी शंकराचार्य ने धर्म परिवर्तन करने वाले दो लोगों को फिर हिंदू बनाया और हंपी (कर्नाटक) में हिंदू पुनर्जागरण के लिए विजयनगर साम्राज्य की नींव रखवायी.
शिवाजी के उत्कर्ष के पीछे भी धार्मिक प्रेरणा ही थी.
अंग्रेजों के खिलाफ स्वाधीनता संग्राम को दो योगियों - स्वामी विवेकानंद और महर्षि अरविंद से प्रेरणा मिली.
इनसे प्रेरित `राजनैतिक योगी' महात्मा गांधी ने कांग्रेस पार्टी को पुनर्गठित किया और आजादी दिलायी.
स्थानीय स्तर पर भी प्रतिष्ठान बने.
दक्षिण भारत के रामानुजम भक्ति आंदोलन से प्रभावित गुरु नानक ने सिखी की नींव रखी, सिखों को हिंदुओँ की रक्षा का भार सौंपा और सामूहिक मानसिकता पैदा की.
हर नवजागरण के बाद हिंदुत्व की शक्ति बढ़ी है.
विवेकानंद और अरविंद ने ईसाई साम्राज्य को चुनौती दी.
उनका लक्ष्य हिंदू नवजागरण ही था.
विवेकानंद, अरविंद और महात्मा गांधी से प्रेरित जागरण को छोड़कर पहले के सभी नवजागरण राजनैतिक उत्कर्ष के कारक बने.
आदि शंकराचार्य ने चाणक्य के लिए आधारभूमि तैयार की, जिन्होंने मौर्य साम्राज्य की नींव रखवायी ( चाणक्य का अंग्रेजों द्वारा निर्धारित काल मुझे मान्य नहीं) दक्षिण में विजय नगर साम्राज्य ३५० बरस चला.
गुरु रामदास प्रेरित शिवाजी यशस्वी हुए और मराठों ने तो मुगल साम्राज्य लगभग खत्म ही कर दिया था.
बीसवीं सदी में दो जनों की मृत्यु से नवचेतना की लहर थम गयी.
ये हैं महात्मा गांधी और सरदार पटेल.
इनकी मृत्यु से नेहरू के नेतृत्व में आंग्लीकृत कुलीन सत्ता पर काबिज हो गये.
उन्हें कांग्रेस के भीतर पुरुषोत्तमदास टंडन और राजेंद्र प्रसाद सरीखे पुनरुज्जीवनवादियों के विरोध से मदद ही मिली, क्योंकि ये भारत को अतीत की ओर धकेलना चाहते थे.
नेहरू ढोंगी थे.
न तो उन्होंने भारत को कट्टरपंथ से मुक्ति दिलायी, जैसी कि कमाल आतातुर्क ने तुर्की को दिलायी थी, न पुनर्जागरण की लहर को ही आगे बढ़ने दिया.
प्राचीन दर्शन और आधुनिक दृष्टिकोण से उपजा लोकाचार विकसित करके ही देश पर आये संकट का सामना किया जा सकता है.
राजनीति और समाज के बिखराव के कारण देश की एकता खतरे में है.
पंजाब में सिख आतंकवादी हिंदू सरकार के खिलाफ हथियार उठाये हैं.
गुजरात में पिछड़ी और अगाड़ी जातियां गुत्थमगुत्था हैं.
शाहबानों और बाबरी मस्जिद ने हिंदुओँ और मुस्लिमों को पूरी तरह दो खेमों में बांट दिया है.
भारत को एक सूत्र में बांधने वाले उपकरण - प्रशासनिक तंत्र ( पुलिस और सेना समेत) और राजनैतिक दल - कुंद हो गये हैं.
प्रशासन तदर्थवाद और भाई भतीजावाद में डूबा है.
सेना के दो घटक सिख और गुरखा परित्यक्त महसूस कर रहे हैं.
राजनैतिक दलों में दादाओँ की चलती है.
इसलिए सब को एक सूत्र में बांधने वाला कौन सा भावनात्मक आधार बचा है? मेरी राय में एक कालजयी चेतना ही बच रहती है जो देश को जोड़े रख सकती है.
यह है सकारात्मक हिंदू चेतना का पुनर्जागरण.
नेतृत्व के अभाव में यह चेतना नकारात्मक और प्रतिगामी हो चली है.
उसका इस्तेमाल दूसरे धर्मानुयायियों के प्रति नफरत बढ़ाने के लिए हो रहा है.
नतीजा होगा खेमेबंदी और अधिक बिखराव.
इससे बड़ा खतरा क्या हो सकता है कि शिव के प्रतीक त्रिशूल का प्रयोग सिखों के विरुद्ध हो उन सिखों के खिलाफ जिनके गुरुओं ने हिंदुओँ की रक्षा के लिए बलिदान किए.
नयी हिंदू चेतना का दूसरा प्रतिगामी तत्व खुद हिंदुओँ को ही बांट रहा है.
गुजरात में पिछाड़ी और अगाड़ी जातियों में आरक्षण चुनौती नहीं देगा.
खेती में और अधिकतर नौकरियों में आरक्षण नहीं है.
निजी क्षेत्र में, सेना में, गुप्तचरी में और सार्वजनिक उद्यमों के वरिष्ठ पदों में आरक्षण नहीं है.
अगाड़ी जातियों में मेडिकल और इंजीनियरी कालेजों के दाखिले में और पदोन्नति के मामले में आरक्षण को लेकर असंतोष है.
दुर्भाग्यवश हिंदुओँ में जागती चेतना पर दो नकारात्मक प्रवृत्तियां हावी हो गयी हैं.
यह हैं ध्रुवीकरण और बिखराव.
इसके दो कारण हैं : एक हिंदुओँ ने सामूहिक रूप से नवजागरण का समयबद्ध कार्यक्रम नहीं अपनाया.
दूसरा वह संगठन जो हिंदू जागरण की बात करता है, वह न मुझे स्पष्ट कर पाता है और न उनके सामने उदात्त लक्ष्य हैं.
मैं और कुछ दूसरे लोग सोचते थे कि राष्ट्रीय स्वयंसेवक संघ हिंदू नवजागरण का वाहक हो सकता है : लेकिन अब कोई भी विचारशील हिंदू ऐसा नहीं मानता.
इसमें वह रोग है जिसके चलते आदिकालीन डायनासोर्स अपने बड़े आकार के बावजूद परिस्थितियों के अनुकूल नहीं ढाल सका और नष्ट हो गया.
इसके नेताओँ में धारणा का, वाग्मिता का अभाव है.
संघ की संगठनात्मक संस्कृति में बुनियादी हिंदू चरित्र का अभाव है.
वह फासीवाद की ओर झुका है.
यह हिंदुत्व के विपरीत है.
मूलतः हिंदू क्षेत्र की तीन विशेषताएं हैं : सत्य ही परमेश्वर है.
गांधी जी भीयही कहते थे.
राष्ट्रीय स्वयंसेवक संघ झूठ की संस्कृति में विश्वास करता है.
(२) सारग्राही हिंदू आत्मसात करने और बाहरी परिवेश के अनुकूल बनने में विश्वास करता है.
संघ अस्वीकार में विश्वास करता है.
जो कुछ शाखा प्रणाली में विकसित नहीं हुआ उसे नहीं स्वीकार करता.
बाहरी लोगों को अपने फायदे के लिए इस्तेमाल करके उन्हें फेंक देता है.
(३) हिंदू दिमाग मूलतः जिज्ञासु है.
दुनिया भर में उसे दोमुंहा और झगड़ालू माना जाता है.
राष्ट्रीय स्वयंसेवक संघ में सवाल पूछने की अनुमति नहीं है.
शाखा में दिये ये फतवे बाहर भी तोते की तरह दोहराये जाते हैं.
अपने अर्द्वफासी स्वभाव और मूलतः अहिंदू चरित्र के कारण राष्ट्रीय स्वयंसेवक संघ हिंदू नवजागरण का वाहक नहीं हो सकता है.
इतिहास के मौजूदा दौर में हिंदू नवजागरण के सूत्र वहां से उठाने होंगे जहां स्वामी विवेकानंद,महर्षि अरविंद और महात्मा गांधी छोड़ गये थे.
पहले हमें हिंदू नवजागरण कार्यक्रम की परिभाषा करनी होगी और तब उसे साकार करने के लिए एक माध्यम विकसित करना होगा.
क्या ऐसे कार्यक्रम की जरूरत है? क्योंकि यदि सुविचारित कार्यक्रम नहीं है और उसे ढंग से वाणी नहीं दी जाती तो एक अनिश्चित भ्रामक कार्यक्रम हवा में तैरते रहेंगे.
जनता सरकार का एक कार्यक्रम था.
लेकिन उस की सही व्याख्या नहीं की गयी.
उसके सामने चारसूत्री कार्यक्रम था.
मद्यनिषेध, गोवध निषेध, धर्म स्वातंत्र्य विधेयक, इतिहास का पुनर्लेखन, मूलतः ये बुरे नहीं थे लेकिन क्योंकि इनका उद्देश्य जनचेतना का स्तर ऊंचा उठाना नहीं था, इसलिए प्रतिगामी कहकर उन्हें मार दिया गया.
भारत के वामपंथियों को हिंदू पुनर्जागरण के नाम से दौरे पड़ने लगते हैं.
उन्हें इनको बदनाम करने में दिक्कत नहीं हुई.
इंदिरा गांधी के सामने भी एक अव्यक्त कार्यक्रम था.
वह तांत्रिकों में और ऊंची जातियों के दृष्टिकोण में विश्वास करती थीं.
इससे जाति व्यवस्था और धर्माचरण दोनों रूढ़ हुए और अंधविश्वास बढ़ा.
पिछले अनुभव से एक ही सबक सीखा जा सकता है कि या तो भारत स्पष्ट रूप से हिंदू नवजागरण कार्यक्रम अपनाये और तेजी से आगे बढ़े या निर्जीव कार्यक्रम अपना कर पीछे लौटे और देश को कमजोर होने दे.
यह हिंदू कार्यक्रम क्या हो जो सब को स्वीकार हो ? कार्यक्रम का पहला मुद्दा सब लोगों के, खास कर नयी पीढ़ी के दिमाग में यह बात बैठाने का है कि हिंदू धर्म का सारा साझा विश्वास है, जो नैतिकता और नैतिक लोकाचार को ऊंचा उठाता है.
इस धार्मिक विरासत को समझे बिना तर्कसंगत और सर्वसम्मत मूल्य प्रणाली को अपनाना बहुत कठिन है.
मर्यादा और मूल्य के बिना नयी पीढ़ी अपने अनैतिक आचरण पुराने ग्रंथों में अंतनिर्हित नैतिकता को अच्छी तरह समझे बिना सही ठहराने की कोशिश करेगी.
बहुत से नौजवान छात्र महाभारत से अश्वत्थामा का उल्लेख करते हुए कहते हैं कि झूठ बोलना उचित है.
कौटिल्य अर्थशास्त्र का भी उदाहरण दिया जाता है.
न महाभारत और न अर्थशास्त्र व्यक्तियों या संगठनों को झूठ बोलने की अनुमति देते हैं.
लोकतंत्री समाज में हमारी धर्म परंपराएं झूठ बोलने की इजाजत नहीं देतीं.
फिर भी हम रोज हजारों झूठ बोलते हैं.
इससे नैतिक बल क्षीण होता है.
सच बोलने की शक्ति व्यावहारिक उदाहरणों से भी दी जानी चाहिए.
सत्यवादी हरिशचंद्र की कथा के माध्यम से नहीं, क्योंकि उस पूर्णता तक नहीं पहुंचा जा सकता.
हिंदू कार्यक्रम का दूसरा मुद्दा यह होना चाहिए : लोगों को बताया जाये कि हम क्या हैं.
यह दृष्टि हमें इतिहास से मिल सकती है, लेकिन उस इतिहास से नहीं जो अंग्रेजों ने स्कूलों और कालेजों में पढ़ने के लिए लिखवाया था.
इनमें यह दिखाया गया है कि भारत दूसरी नस्लों द्वारा हमेशा जीता जाता रहा है.
पहले द्रविड़ आये, वे अपनी मौजूदगी को जायज साबित करना चाहते थे.
इस इतिहास में अंग्रेजी शासन के फायदे भी गिनाये गये हैं.
मसलन उपनिवेशवाद ने भारत को एक किया कि अंग्रेज नहीं होते तो भारत कभी एक न होता.
क्योंकि मौजूदा चौहद्दी वाला राष्ट्र राज्य भारत पहले नहीं था तो इसका मतलब नहीं कि भारत था ही नहीं, जिस तरह एक चर्च, ग्रंथ, या पोप के बिना हिंदू धर्म प्राचीन काल से रहा है उसी तरह राज्य के आधुनिक तामझाम के बिना भारत का अस्तित्व आदिकाल से है.
उत्तर से दक्षिण तक अंग्रेजों ने परंपरागत ढांचे और वैचारिक आदान प्रदान के रास्ते नष्ट करके भारत की एकता समाप्त करने की कोशिश की, इसलिए हिंदू कार्यक्रम का दूसरा मुद्दा है अपने इतिहास का वास्तविक परिचय देना और यह बताना कि भारत को लगातार राष्ट्र के रूप में बनाये रखने की कोशिश होती रही.
इतिहास के विदेशी संस्करणों ने बहुतों को अपने देश में विदेशी बना दिया है.
हिंदू कार्यक्रम का तीसरा मुद्दा है धर्मनिरपेक्षता.
इस शब्द के अर्थ को लेकर देश में बहुत भ्रम है.
इसका मूल अर्थ है राज्य की सत्ता और धर्म की सत्ता में अलगाव.
अपने मूल अर्थ में इस शब्द के लिए भारत में कोई जगह नहीं है.
इस शब्द का एक और अर्थ है कि धर्मनिरपेक्ष राज्य को धर्म विरोधी होना चाहिए.
हाल में एक मार्क्सवादी संसदसदस्य ने ऐतराज किया था कि प्रधानमंत्री ने दीपक जलाकर और नारियल तोड़ कर सरकारी क्षेत्र की परियोजना का उद्घाटन किया.
उनको ऐतराज था कि दीपक और नारियल हिंदू धर्म के प्रतीक है और धर्मनिरपेक्ष राज्य के प्रधानमंत्री को इनका बहिष्कार करना चाहिए.
धर्मनिरपेक्षता की यह धारणा रद्द की जानी चाहिए.
मैं इसे आक्रामक वामपंथी धर्मनिरपेक्षता कहूंगा.
१९६९ से इस किस्म के धर्मनिरपेक्षता को बढ़ावा मिला है, क्योंकि सरकार वामपंथी विद्वानों को अनावश्यक महत्व देती रही है.
बहुत से मुस्लिम बुद्धिजीवी इस आक्रामक वामपंथी धर्मनिरपेक्षता के कायल हैं.
यह राष्ट्रीय विपत्ति ही है कि आजादी के ४० साल बाद मुस्लिम बुद्धिजीवी यह समझें कि उन्हें कठमुल्लेपन और आक्रामक वामपंथी धर्मनिरपेक्षता में से एक का चुनाव करना है.
मुस्लिम बुद्धिजीवी बीच का रास्ता भी अख्तियार कर सकते हैं, जिसकी जगह हिंदू नवजागरण की पारिकल्पना में है.
राज्य धर्म से कोई वास्ता न रखे यह नामुमकिन है.
अगर कुंभ मेला होता है तो राज्य को सुरक्षा और व्यवस्था का इंतजाम करना होगा.
यह बात धार्मिक जुलूसों पर लागू होती हैं.
आक्रामक वामपंथी धर्मनिरपेक्षता मार्क्सवादी राज्य में ही चल सकती है, क्योंकि वहां धर्म को विध्वंसात्मक शक्ति माना जाता है.
