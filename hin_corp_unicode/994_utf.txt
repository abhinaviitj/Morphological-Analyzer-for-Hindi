<णटुरल् श्चिएन्चे><भिओ छ्हेमिस्ट्र्य्><आतनि खुमर् शिन्ग्ह्><ख्हड् फट्रिक><१९८३><ञ्.आ.ई><णेत् ढेल्हि><१४ टो १७><२३००><आतनि कुमर् -ख्हड् फट्रिक><ढ्हनन्जय् खुमर्>

मिट्टी के जस्ते की कमी और उसका समाधान
 अवनि कुमार सिंह
 वरिष्ठ प्रशिक्षक,
 प्रसार प्रशिक्षण केन्द्र,
 गाजीपुर (उ.प्र.)
पौधों को मुख्य पोषक तत्वों के अलावा कई सूक्ष्म मात्रिक पोषक तत्वों की भी
अति सूक्ष्म मात्रा में आवश्यकता होती है. मिट्टियों में सात प्रकार के सूक्ष्म
मात्रिक पोषक तत्व पाये जाते हैं, जिनमें से जस्ता भी एक है. कृषि के क्षेत्र
में हुए विकास और अधिक उपज देने वाली किस्मों के प्रसार के फलस्वरूप आज स्थिति
यह है कि भारत की मिट्टी में से जस्ता तत्व का बुरी तरह से शोषण हो चुका है. यही
कारण है कि भूमि में जस्ता तत्व की कमी ने कृषकों के सामने समस्या का रूप धारण
कर लिया है. यह बात मिट्टी की जाँच (मृदा परीक्षण) से भी स्पष्ट हो चुकी है कि
देश के विभिन्न राज्यों में जस्ते की कमी वाले अनेक क्षेत्र उत्पन्न हो चुके
हैं. इन राज्यों में पंजाब, हरियाणा, उत्तर प्रदेश, आंध्र प्रदेश, केरल, गुजरात
और बिहार प्रमुख हैं. आज यह बात स्पष्ट रूप से दृष्टिगोचर हो रही है कि जिस भूमि
में जस्ते की कमी है, उस भूमि में नाइट्रोजन, फास्फोरस, पोटाश उर्वरकों के
संतुलित उपयोग से तब तक भरपूर उपज नहीं मिल रही है, जब तक कि उपरोक्त तीनों
उर्वरकों के साथ जस्ते को भी शामिल नहीं किया जाता.
जस्ते का पौधे में कार्य
फसलों को जस्ते की बहुत मामूली मात्रा में जरूरत होती, परन्तु पौधों की अच्छी
बढ़वार के लिए जस्ता अत्यन्त ही आवश्यक है. अनाज की १० टन फसल (५ टन दाना) पैदा
करने के लिए केवल ५०० ग्राम जस्ते की जरूरत होती है. जस्ता पौधों में न्यूक्लीएक
अम्ल और प्रोटीन के संश्लेषण में योगदान करता है. जस्ता पौधों में क्लोरोफिल के
निर्माण से सम्बन्धित क्रियाओं को उत्तेजित करता है. क्लोरोफिल की मौजूदगी में
ही पौधे अपना भोजन तैयार करते हैं. जब पौधों को जस्ते की उचित मात्रा मिलती रहती
है, तभी पौधे नाइट्रोजन व फास्फोरस तत्वों का भी सुचारू रूप से उपयोग कर पाते
हैं, अन्यथा नही. दानों के निर्माण में भी जस्ता अत्यधिक सहायक होता है. मक्का,
धान, गेहूं और अन्य फसलों में जस्ता तत्व की कमी के लक्षण स्पष्ट रूप से दिखायी
पड़ने लगे हैं. यही कारण है कि इन फसलों में नाइट्रोजन, फास्फोर, पोटाश उर्वरकों
के संतुलित उपयोग के उपरान्त भी वांछित उपज नहीं मिल पा रही है. अत: अब यह
निर्विवाद रूप से सिद्ध हो चुका है कि चौथे उर्वरक के रूप में जस्ते को भी देना
होगा, तभी भरपूर उपज मिल सकती है.
मक्का, धान और गेहूं की फसल में जस्ते की कमी के लक्षण
मक्का की फसल में बुआई के १०-१५ दिन बाद ही ऊपर से तीसरी चौथी पत्ती में हल्के
धब्बे पड़ने लगते हैं. पत्तियों के किनारे सफेद होने लगते हैं. मध्य शिराओं के
बीच में और पत्तियों के किनारों पर भी कभी-कभी लाल से धब्बे जस्ते की कमी के
कारण दिखलाई देने लगते हैं. जस्ते की अत्यधिक कमी होने पर पौधों की वृद्धि रूक
जाती है और पैदावार मारी जाती है.
धान में जस्ते की कमी से उत्पन्न होने वाले रोग को "खैरा" रोग कहते हैं. तराई
क्षेत्र में इसकी व्यापक समस्या रही, किन्तु जस्ते के व्यापक उपयोग से यह रोग
बहुत कम हो चुका है. पौधों की रोपाई के १५-२० दिन बाद पुरानी पत्तियों में हल्के
पीले धब्बे पड़ जाना, फसल की बढ़वार का रुक जाना जस्ते की कमी के मुख्य लक्षण
हैं. जस्ते के अभाव में पौधों की सूक्ष्म जड़ें भी नष्ट हो जाती हैं.
गेहूं की फसल में पौधों में ऊपर से तीसरी पत्ती की मध्य शिराओं के बीच में और
पत्ती के किनारों पर सफेद पीले धब्बे पड़ जाते हैं. बाद में ये धब्बे बढ़ते जाते
है और पौधा पीला पड़ने लगता है. पौधों की बढ़वार रुक जाती है. गेहूं के पकने में
भी विलम्ब होता है. पैदावार में भारी कमी हो जाती है.
किस प्रकार की मिट्टी में जस्ते की कमी होती है ?
१. मिट्टी का पी. एच: -क्षारीय मिट्टी में जस्ते की कमी होती है. अधिक पी. एच.
वाली खारी व रेही मिट्टी में उगायी गयी फसलों पर जस्ते की कमी का भयंकर प्रकोप
दृष्टिगोचर होता है. कम पी.एच. वाली अम्लीय बलुई मिट्टी में भी जस्ते की कमी हो
सकती है.
२. जीवांश : - जिस मिट्टी में जीवांश की खाद पर्याप्त होती है, उसमें पौधों को
जस्ता आसानी से सुलभ रहता है. जीवांश की कमी की दशा में जस्ते की भी कमी पौधों
पर देखी जाती है.
३. मिट्टी की बनावट :- मिट्टी में जो भी जस्ता पाया जाता है, वह मिट्टी के बारीक
कणों के साथ मिला होता है. अत: जब मिट्टी में बलुई अंश बढ़ता है तो जस्ते की कमी
होने की सम्भावना काफी बढ़ जाती है.
४. भूमि का कटाव:- पौधों में सुलभ जस्ते की मात्रा अधिकतर मिट्टी की ऊपरी सतह
में पायी जाती है. जब मिट्टी की ऊपरी सतह वर्षा या अन्य कारणों से कट जाती है,
तब पौधों में जस्ते की कमी हो जाती है.
५. पानी में डूबी मिट्टी :- यह देखा गया है कि जिन खेतों में पानी भरा रहता है,
उनमें भी मिट्टी में मौजूद होने पर भी जस्ता पौधों को सुलभ नहीं हो पाता है. यही
कारण है कि निचली जमीनों में उगाये गये धान के खेत जस्ते की कमी के कारण उत्पन्न
रोग "खारा" से अत्यधिक प्रभावित रहते हैं.
६. जस्ते की कमी का उपचार :- जस्ते की कमी की दशा में कम उत्पादन के कारण होने
वाली आर्थिक हानि को दूर करने के लिये यह आवश्यक है कि जस्ते की कमी को दूर करने
के लिए कारगर उपाय किये जाएं. परीक्षणों और प्रदर्शनों से यह देखा गया है कि यदि
मिट्टी में जस्ते वाले यौगिक प्रयोग किये जाएं तो जस्ते की कमी दूर हो जाती है.
जस्ते के उर्वरकों में जिंक सल्फेट और जिंक क्लोराइड प्रमुख हैं. परन्तु जस्ते
की कमी को दूर करने के लिए जिंक सल्फेट का उपयोग ही अधिक प्रचलित है. जिंक
सल्फेट का उपोयग निम्न प्रकार से किया जाता है.
बुआई से पहले मिट्टी में मिलाना
मृदा -परीक्षण के आधार पर संस्तुति के अनुसार २५ से ५० कि. ग्रा. प्रति
हैक्टर जिंक सल्फेट बुआई से पहले मिट्टी में मिलाने से जस्ते की कमी को दूर किया
जा सकता है. जिंक सल्फेट के बड़े बड़े कणों को पीसकर बारीक कर लें. इसके बाद २०
-२५ कि. ग्रा. बारीक मिट्टी लेकर जिंक सल्फेट में मिला ले मक्का और गेहूं की फसल
में मिट्टी मिलाकर जिंक सल्फेट खेत में बुआई से पूर्व बखेर कर
जुताई करके पाटा लगा देना चाहिए. इसके बाद बुआई करनी चाहिए. धान के खेत में लेव
(पडलिंग) करने के लिए पानी भर कर मिट्टी मिलाकर जिंक सल्फेट बखेर कर, जुताई
करके, पाटा लगा दें, भूमि में एक बार जस्ता उपयोग करने का असर अगली दो -तीन
फसलों तक चलता है.
पर्णीय छिड़काव द्वारा
अगर मिट्टी में जस्ते की अधिक कमी नहीं है या फसल बोने के बाद यह पता लगता है कि
मिट्टी में जस्ते की कमी है, अथवा पौधों में जस्ते की कमी के कुछ विशिष्ट लक्षण
दिखायी पड़े तो जिंक सल्फेट का पत्तियों पर (पर्णीय) छिड़काव करके भी जस्ते की
कमी दूर कर सकते हैं. इसके लिए ५ कि. ग्रा. जिंक सल्फेट को २.५ कि. ग्रा. चूने के
साथ मिलाकर या २० प्रतिशत यूरिया के घोल में मिलाकर प्रति हैक्टर ६५० से १००० लि.
घोल का छिड़काव करें. इसी छिड़काव को १०-१५ दिन के बाद दोहरा दें. जस्ते की मकी
दूर हो जाएगी. धान में रोपाई के १५-२० दिन बाद और गेंहू, मक्का में बुआई के
२०-२५ दिन बाद जिंक सल्फेट का पर्णीय छिड़काव करना चाहिए.
भारत की मिट्टी में जस्ते की निरन्तर हो रही कमी को ध्यान में रखते हुए यदि
उपरोक्त बताये गये सुझावों को अपनाते हैं और जस्ते को भी आवश्यक उर्वरक मानकर
नाइट्रोजन, फास्फोरस और पौटाश के साथ चौथे उर्वरक के रूप में उपयोग करते हैं तभी
संतुलित उर्वरक का उपोयोग माना जाएगा और जस्ते की कमी दूर होगी और विभिन्न फसलों
की भरपूर उपज मिलेगी.
 टमाटर
 (पृष्ठ १० का शेष)
उग्र होता है, जो बढ़कर पूरी की पूरी पत्ती को पीला कर देता है. फूल कम लगते
हैं, जिसकी वजह से फल भी कम लगते हैं. इसके लिए कोई भी मैगनीज वाला साल्ट खेत
में डालना चाहिए.
बोरोन
अगर किसी भी तत्व की कमी की वजह से ज्यादा से ज्यादा नुकसान होता है, तो वह
बोरोन तत्व है. इसकी कमी की वजह से तने का फटना, सिकुड़ना और उसका अग्रिम भाग
काला पड जाता है. सारा का सारा पौधा झाड़ी के रूप में बदल जाता है. पुरानी
पत्तियां पीली पड़ जाती हैं, बीच की नाड़ी गुलाबी रंग की हो जाती हैं और फल भी
फटने लगते हैं. खेत की मिट्टी और पानी की उचित जांच करवाएं. उसके बाद संतुलित
खादों का उपयोग करें.
 तम्बाकू
 (पृष्ठ ९ का शेष)
जा सकती है. साथ ही, नियमित विपणन की व्यवस्था सभी राज्यों में की जानी चाहिए.
कृषि मूल्य आयोग द्वारा तम्बाकू का न्यूनतम मूल्य निर्धारित किया जाना चाहिए और
आवश्यकता पड़ने पर मूल्य समर्थन योजना लागू की जानी चाहिए. इस प्रकार की योजना
अमेरिका में तम्बाकू -उत्पादकों के लिए चल रही है.
विकास की सम्भावनाएं
खाद्य और कृषि संगठन ने तम्बाकू की मांग में वृद्धि का अनुमान लगाया है. इसे
ध्यान रखते हुए भारत में तम्बाकू के उत्पादन में वृद्धि लायी जा सकती है.
राष्टीय कृषि आयोग की धारणा है कि भारत में प्रति हैक्टर तम्बाकू का उत्पादन
१५०० कि. ग्रा. तक बढ़ाया जा सकता है और क्षेत्रफल को भी ५.५० लाख हैक्टर तक ले
जाया जा सकता है. इसके लिए कई सुझाव दिए गये हैं. तम्बाकू के नये प्रभेदों का
विकास किया जाना चाहिए, जिसमें निकोटिन और टार की मात्रा कम हो. इन प्रभेदों को
अधिक उपजशील और रोग-रोधी भी होनी चाहिए.
तम्बाकू की खेती के लिए उन्नत कृषि- प्रणाली का प्रचार व्यापकरूप से किया जाना
चाहिए. तम्बाकू का अनिवार्य वर्गीकरण लागू करना भी आवश्यक है. इसके साथ ही, जैसा
ऊपर बताया गया है, यह सर्वथा महत्वपूर्ण है कि किसानों को उचित मूल्य मिले.
 साहित्य -समीक्षा
पुस्तक : शाक एवं पुष्प उत्पादन
पृष्ठ संख्या : २६२
लेखक : गंगाशरण सैनी
मूल्य : १३.२५ (तेरह रुपये पच्चीस पैसे)
प्रकाशक : रामा पब्लिशिंग हाऊस, बड़ौत, मेरठ, (उ.प्र.)
हिन्दी में उद्यान जैसे महत्वपूर्ण विषय पर बहुत कम पुस्तकें लिखी गयी हैं.
भारतीय कृषि अनुसंधान परिषद्, नयी दिल्ली द्वारा कुछ पुस्तकें फलों और फूलों पर
प्रकाशति हुई हैं, लेकिन सब्जियों पर अभी तक कोई मानक पुस्तक प्रकाशित नहीं की
गयी हैं. हिन्दी माध्यम से शिक्षा प्राप्त करने वाले कृषि- स्नातकों के लिए श्री
गंगाशरण सैनी ने "शाक एवं पुष्प उत्पादन" नामक पुस्तक लिखकर एक अत्यन्त
महत्वपूर्ण और उल्लेखनीय कार्य किया है.
पुस्तक दो भागों में विभक्त की गयी है. प्रथम भाग में सब्जियों की खेती की
विस्तृत जानकारी दी गयी है और दूसरे भाग में फूलों की खेती का विस्तार से वर्णन
किया गया है. इन दोनों भागों के अलावा पुस्तक में १० परिशिष्ट भी हैं.
प्रथम भाग : शाक उत्पादन :- इसमें २९ अध्याय हैं, जिनमें मानव आहार, और कृषि
-व्यवस्था में सब्जियों का महत्व, सब्जियां का बर्गीकरण, खेती के प्रकार, आलू,
टमाटर, बैंगन, मिर्च, गोभी, बर्गीय, सब्जियों, कदू वर्गीय सब्जियां, प्याज,
लहसुन, अरबी आदि से लेकर मटर की खेती तक का उल्लेख सरल भाषा में किया है. लगभग
सभी सब्जियों के वानस्पतिक वर्गीकरण, कुल उन्नत किस्मों व नवीनतम किस्मों,
जलवायु, मिट्टी, खाद्य और उर्वरक, बुआई, रोपाई, कटाई, कीट व रोगी की रोकथाम,
भण्डारण आदि सभी विषयों पर लेखक ने उपयोगी जानकारी दी है. कुछ सब्जियाँ छोड़ भी
दी गयी हैं.
भाग दो : फूलों की खेती :- इसमें १४ अध्याय हैं, जिनमें अलंकृत उद्यान,
राज-मार्गों के किनारे वीधि लगाने के लिए फूल और छायादार वृक्षों का अध्ययन,
हरियाली, बाड़े लगाना और उनका वर्गीकरण, झाडियां और झाडियों की पट्टी या समुदाय,
मौसमी फूल, वर्गीकरण और उनकी खेती, गुलाब, केली, गुलदाउदी, चमेली की खेती,
एजिंग, अलंकृत उद्यान, झाडियों की पट्टी रेखांकन योजना और भू-दृष्य कला का
उल्लेख बड़े सरल और रोचक ढंग से किया है.
परिशिष्ट : पुस्तक में १० परिशिष्ट हैं, जिनमें फूलों वाले वृक्ष, इमारती वृक्ष,
शीतकालीन पौधे, शोभाकार फूलवाले वृक्ष,शोभाकार पत्तियों वाले वृक्ष, छायादार
वृक्ष, सब्जियों का भण्डारण, सब्जियों का परिरक्षण , प्रयोगात्मक और बीजोत्पादक
का विस्तृत रूप से वर्णन किया गया है.
पुस्तक की अन्य विशेषताएं
पुस्तक में दी गयी शैली ऐसी है कि कृषि विज्ञान के विद्यार्थियों के अलावा
उद्यानविद, प्रसार कार्यकर्त्ता, प्रगति-~शील कृषक, पुष्प उत्पादक और गृह वाटिका
में दिलचस्पी रखने वाले भी इसका लाभ उठा सकेंगे. साथ ही हिन्दी माध्यम से कृषि
स्नातकों की पढ़ाईआले सभी कृषि विश्वविद्यालयों के पाठ्यक्रमों के अनुसार पुस्तक
लिखी गयी हैं.
साग-सब्जियों व फूलों की नवीनतम किस्मों का संक्षिप्त विवरण भी दिया गया है.
आवश्यकतानुसार रेखाचित्रों, चार्ट आदि का समावेश किया गया है, जिससे पुस्तक की
उपयोगिता में भी वृद्धि हुई है.
साग-सब्जियों के औषधीय गुणों का और खाद्य मूल्य-तालिकाओं का भी उल्लेख किया है.
पुस्तक का आवरण सुन्दर आकर्षक हैं. पुस्तक की छपाई भी सुन्दर और स्पष्ट है.
पुस्तक में कहीं-कहीं त्रुटियां रह गयी हैं. आशा है कि अगले संस्करण में उन
त्रुटियों को दूर करके पुस्तक की उपयोगिता और बढ़ायी जा सकेगी.
 मूली
 डा. सुभाष चन्द्र
 उद्यान विज्ञान विभाग, तिलकधारी कालेज,
 जौनपुर (उ.प्र.)
मूली जड़वाली सब्जियों में बहुत ही लोकप्रिय है. इसकी खेती देश के प्राय: सभी
भागों में की जाती है. यह कच्ची, सलाद के रूप में, तरकारी बनाकर, अचार डालकर और
पराठों में भरकर खायी जाती है. इसकी ज़़्अड़ और पत्तियों की मिली हुई सब्जी बहुत
ही स्वादिष्ट और शक्तिवर्धक होती है. इसमें १.१ प्रतिशत प्रोटीन,४.२ प्रतिशत
कार्बोहाइड्रेट और ०.६ प्रतिशत खनिज तत्व पाये जाते हैं. बिटामिन "ए" और "सी" की
मात्रा भी इसमें पर्याप्त होती है. आयुर्वैदिक दृष्टिकोण से भी मूली काफी
महत्वपूर्ण है. इसके सेवन से तिल्ली, बबासीर, पीलिया और जिगर की बीमारियों में
काफी लाभ होता है. इसकी तासीर ठण्डी होती है, जो कब्ज को दूर कर भूख बढ़ाती है.
इस गुणकारी सब्जी से अगर आप भरपूर मुनाफा कमाना चाहते हैं तो इसकी खेती इस
प्रकार करें.
 भूमि और उसकी तैयारी
मूली के लिए अच्छे जल निकासवाली बलुई दोमट भूमि, जिसमें जीवांश पदार्थ पर्याप्त
मात्रा में हों, सबसे अच्छी समझी जाती है. भारी मिट्टी में इसकी ज़ड़ें कड़ी और
बेडौल हो जाती हैं और उन पर भारी संख्या में रेशे उग आते हैं. खेत की तैयारी के
लिए पहली जुताई मिट्टी पलटने वाले हल से और बाद की २-३ जुताइयां देशी हल से
करें. खेत को समतल और मिट्टी को भुरभुरी बनाने हेतु २-३ बार पाटा चलाएं. जब खेत
पूर्ण रूप से तैयार हो जाए, तो सिंचाई की सुविधा के अनुसार उसमें क्यारियां और
पानी की नालियां बना लें.
 उन्नत किस्में
(१) पूसा देशी :- इस किस्म की ज़ड़ें सफेद, ३०-३५ सेन्टीमीटर लम्बी और अधिक तीखी
होती हैं. बुआई के लगभग ४५-५० दिन बाद ज़ड़ें तैयार हो जाती हैं. यह मध्य अगस्त
से अक्टूबर तक बोयी जा सकती है.
(२) पूसा रश्मि :- यह किस्म भी सफेद, लम्बी और तीखी होती है और बुआई के लगभग
५०-५५ दिन बाद तैयार हो जाती है. यह सित्मबर से नवम्बर तक बोयी जा सकती है.
(३) पूसा हिमानी :- यह मूली की शीघ्र तैयार होने वाली किस्म है और ठण्डे
प्रदेशों में सफलतापूर्वक उगायी जा सकती है. इसकी मूली सफेद, २५-३० सेन्टी-~मीटर
लम्बी और कम तीखी होती है. इसकी बुआई का उपयुक्त समय मध्य दिसम्बर
से मध्य फरवरी है.
(४) व्हाइट आइसिक्ल :--यह किस्म भी ठण्डे जलवायु में उगाने के लिए उपयुक्त होती
है. इसकी ज़ड़ें पतली और सफेद होती हैं और बुआई के करीब ३५ दिन में तैयार हो
जाती है. यह मध्य अक्टूबर से फरवरी तक बोयी जा सकती है.
(५) जापानी व्हाइट :- इस किस्म की मूली ऊपर से नीचे तक सफेद, २२ से ३०
सेन्टीमीटर लम्बी और ३.५ सेन्टीमीटर मोटी होती है. इस किस्म में भी ताखापन कम
होता है. इसकी बुआई अक्टूबर के आरम्भ से मध्य दिसम्बर तक करते हैं.
(६) पूसा चेतकी ;- यह गर्मी और बरसात दोनों ही मौसमों में सफलतापूर्वक उगायी जा
सकती है. इसकी ज़़्अड़ों का रंग बिलकुल सफेद है और निचला भाग थोथा होता है. इसके
पत्ते बहुत ही मुलायम होते हैं. इस किस्म की मूली बुआई के १०-१५ दिन बाद तैयार
हो जाती है.
(७) एच. आर. -१ : यह किस्म हरियाणा कृषि विश्वविद्यालय द्वारा विकसित की गयी है
और बुआई के ५०-~५५ दिन बाद तैयार हो जाती है. इसकी जड़ें लम्बी, सीधी और सफेद
होती है. इसकी बुआई सितम्बर और अक्टूबर के महीनों में करते हैं.
(८) जौनपुरी :- यह किस्म सब्जी बनाने के लिए उपयुक्त है. इसकी जड़ें मोटी, सफेद,
६०-८० सेन्टीमीटर लम्बी और कम तीखी होती हैं. यह किस्म जौनपुर शहर के आस-पास
बुआई करने के लिए उपयुक्त है
 खाद और उर्वरक
मूली जल्द तैयार होने वाली सब्जी है. अत: इसकी अच्छी उपज के लिए खाद-उर्वरक
का सही समय पर और उचित मात्रा में उपयोग आवश्यक होता है. इसके लिए बुआई के पूर्व
ही मिट्टी की जांच करा लेनी चाहिए और उसके आधार पर ही खेत में दी जाने वाली खाद
-उर्वरक की मात्रा निश्चित करनी चाहिए. अगर किसी कारण वश मिट्टी की जांच न करा
सकें तो प्रति हैक्टर औसत उर्वराशक्ति वाली भूमि में खाद-~उर्वरक का उपयोग निम्न
मात्रा में करें :-
गोबर की खाद २०-२५ टन
नाइट्रोजन ८० किलोग्राम
फास्फोरस ५० किलोग्राम
पोटाश ५० किलोग्राम
बुआई के लगभग २०-२५ दिन बाद गोबर की खूब सड़ी खाद खेत में समानरूप से बखेर कर
मिटी में मिला दें. नाइट्रोजन की आधी मात्रा और फास्फोरस और पोटाश की पूरी
मात्रा बुआई के समय खेत की अन्तिम जुताई के साथ पोरे या ड्रिल की सहायता से भूमि
में डाल दें. नाइट्रोजन की शेष आधी मात्रा पौधों में ४-५ पत्तियां आने पर मिट्टी
चढ़ाते समय दें.
