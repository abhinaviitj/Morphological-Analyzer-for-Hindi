<ळिटेरटुरे><ऐस्सय्स्><षइ खुबेर् णट्ह्><अस्य्च्हय आम्रिटम्  ंरिट्युह्><१९८३><इस्तविड्यलय् फुब् (खिरट् णडि ंएन्)><अरनसि><३८-४३><२०१०><षइ ख्.,  आम्रिटम्, ऐस्>

+ मैं इस पत्र को, इसमें लिखे शब्दों को बार-बार पढ़ रहा हूँ और मन एक भय और
निराशा से भरता जा रहा है. हाथ-मुँह धोकर स्टोव पर दूध चढ़ाता हूँ और पुन:
पत्र पढ़ने लगता हूँ. सारा दूध उफन कर धरती पर आ जाता है. लगता है कि कोई
अदृश्य हो कर मुझे बार-बार एक अशुभ संकेत दे रहा है. मैं कहता हूँ, सब
'नानसेंस' है. सब अन्ध-विश्वास है, सब भय का मूर्त्तन मात्र है. अभी तो कल ही
भाई का पत्र मिला है, काल-युद्ध चालू है. परन्तु अभी तक जय-पराजय नहीं हो पायी
है. जब तक साँस, तब तक आस. दवा हो रही है, महामृत्युञ्जय मंत्र का जप चल रहा
है,पिता जी ठीक हो जायेंगे. यह सब मैं सोचता हूँ. परन्तु नेत्र मूँदने पर मुझे
लगता है कि धरती से आकाश तक एक धूम-पथ है, उस पर कोई पुरुष, मेरी ओर पीठ
किये हुए ऊर्ध्व-आरोहण कर रहा है, सीढ़ी-दर-सीढ़ी लकुटे टेकते हुए! आपाद-मस्तक
श्वेत वस्त्र से ढका व्यक्ति! अकेले-अकेले शान्त उदास पथ पर जाता हुआ अकेला
पुरुष-बिंब! मैं पुन: आँखें खोल देता हूँ. उस निर्जन उदास और गंदी काई जैसी
हरीतिमा से ढके, धुआँ भरे दृश्य को देखने की इच्छा नहीं होती.
बुद्धि बड़ी हिम्मत करके एक बार सुझाती है,'अरे बूढ़े तो हो ही चले थे, मृत्यु
लोक में जीना-मरना तो लगा ही है. पचहत्तर वर्ष की वयस हो चली थी...' तभी मन
बुद्धि को डाँटता है,'भाग यहाँ से, तुझे कौन बुलाता है! आने-पाई का
हिसाब-किताब करना होगा, तब तू आना...हर बात में दखल मत दिया कर.' और मन,
भय तथा शोक का आलेख रचने में पुन:व्यस्त हो जाता है. अद्भुत चित्रकार की तरह,
अद्भुत कवि की तरह वह दृश्य-छंदों को रचने लगता है. प्रज्ञा भी टोकती
है,'बुद्धि ने ठीक ही कहा था. क्या भय और क्या
शोक! यस्यच्छाया अमृतं यस्य मृत्यु:. 'तो भी मन ऐसी सब किताबी सांत्वनाओं के
प्रति बहरा हो कर, सुन रहा है, केवल मृत्यु के निर्गुण मृदंग को. देख रहा है,
एक उदास डगर को, एक विस्तीर्ण तृषित-बाँझ बालुका तट को, उदास पीपल को और बहती
हुई आँसुओंॅ की वैतरणी को, जिसमें प्रत्येक जीवात्मा का सारा स्मृति-जल, सारी
भावार्द्रता आँसू बन कर बह जाती है और पुन: उसकी जीवा सत्ता 'कोरा' शुष्क घट
बन जाती है. मन देख और सुन रहा है-अपनी बाणभूमि, अपना गंगातट, पश्चिम दिशा की
ओर उन्मुख शव-यात्रियों का दल. उदास, अति उदास, कीर्तन के उदास सुर, निरगुन
के उदास पट्ट. अग्निपात्र के पीछे कंधे पर शवाधार, पीछे-~पीछे चलती हुई पाँत,
कुश की आँटी, अश्वत्य की उदास शाखा से बँधा हुआ प्रेत-घट, पीपल की परिक्रमा
करती उदास सद्य:स्नाता नारियों का विवर्णदल और पीपल की जड़ पर गिरती हुई दूध
और जल की धार, जिससे कि अश्वत्य मूल की तृषा इस धार को पान कर शान्त हो.
अश्वत्य-मूल ही है, मानो जीवात्मा! 'ऊर्ध्वमूलं अध:शाखम्' मानव-जीवन का मूल है
जीवात्मा, और डाल-पात शाखा-पल्लव आदि हैं--बाल-बच्चे यानि हम तीनों भाई! शाखा
धरती पर रह गयी, पर मूल दशगात्र विधान के बाद नील व्योम का अंश बन जायेगा. नील
व्योम अर्थात् परम पद! फिर यह मूल अर्थात् यह जीवात्मा इस नील व्योम में समा कर
चाहे मुक्ति के ज्योतियान में प्रवेश कर जाये या धूमयान पर सवार हो कर फिर
चन्द्रमंडल में उतरे और पितरों का सोम पी कर पुन: धरती पर लौटे. यह लीला तो
अगम-अगोचर है. म न थाह नहीं पाता. वह बार-बार विकल हो लौट आता है. पर वह इतना
तो अवश्य देख रहा है कि कोई कदम-कदम निर्जन एकांत पथ पर ऊपर चढ़ा जा रहा है और
नील-भवन अपने हृदय की सारी महिमा, सारे पुण्य, सारे हिरण्य को दहका कर उस
एकान्त पथिक के पुन:प्रवेश की तैयारी में लगा हुआ है.
मैं अदृश्य देव-दुन्दुभी का मंद-मंद सुर स्पष्ट सुन रहा हूँ. मैं कल्पना द्वारा
स्वंय कल्पित कर के नहीं, बल्कि अनुभूति द्वारा सब कुछ देख-सुन रहा हूँ. प्यार
दिखा रहा है. यह प्यार, यह स्नेह, यह माया-बंधन ही महागुणी है, महाशौभिक है और
जन्म से मृत्यु तक यही मोहकुहक रच कर परस्पर बाँधे रहता है. सारी भोज विद्या
का गुरू यही है. मुझे विश्वास है कि पिताजी जाते समय मेरा स्मरण अवश्य करेंगे.
प्यार स्मरण करायेगा. प्यार उनसे अन्तिम संवाद बुलवायेगा, "देख रे, मैं अब जा
रहा हूँ. पूजा की झारी का जल सड़ कर काला हो चुका है. ये पारिजात भी काले पड़
गये हैं, इनमें दुर्गन्ध आ गयी है. मैं जा रहा हूँ. नया जल भर लाऊँ, नये फूल
चुन लाऊँ! तू डरना मत. तू अकेले पड़ जाने पर भी मत डरना. रन में, वन में उनका
ही भरोसा करना, जिनका भरोसा मैं जीवन भरे गहे रहा, जिनका नाम मैं जीवन भर जपता
रहा." प्यार उनसे अवश्य यह संवाद बुलवायेगा, "तू रन में, वन में डरना मत! तू
उनका ही भरोसा करना! बाकी सारे भरोसे झूठे हैं." मैं अपने अन्तर के तृतीय
नेत्र से देख रहा हूँ. पिताजी काँधे पर एक छिन्ना धोती डाले काल-नदी में पुन:
स्नान करने के लिए, अपनी झारी को नये पवित्र कोरे जल से भरने के लिए, नये-नये
पूजा पुष्प चुनने के लिए चल देत हैं, व्योम-पथ के एकान्त में अकेले-अकेले और
मेरे सामने पड़े हैं, एक मुट्ठी सूखे तुलसी-दल. मैं उस एक मुट्ठी तुलसी को
माथे पर लगाता हूँ. पिता, पिता, तो यही मेरा उत्तराधिकार रहा: सूखा तुलसी-पत्र,
विष्णु सहस्त्रनाम की पोथी और एक पुराना चन्दन काष्ठ का मणिकूट जिसे साधा-~रण
भाषा में सिंहासन कहते हैँ.
'तू रन में, वन में कभी भय मत खाना!' मैं कई सौ मीटर दूर बैठा हुआ किसी अद्भुत
मानसिक दूरभाष द्वारा, यह अभय-उपदेश सुनता हूँ. मन विकल है, तो भी मन को लगाता
हूँ. क्लास लेनी है. तैयारी करता हूँ. पहला घण्टा लेता हूँ. फिर तीसरा घण्टा
पढ़ाना है. इसके बाद 'आँफ' है. तभी प्रिंसिपल साहब बुलाते हैं. घर से कोई
जरूरी तार आया है. ओह! तो मन में बैठी परमा-~प्रकृति के द्वारा दिये हुऐ सारे
संकेत सटीक निकले.
शाम को ट्रेन मिलती है. डेढ़ दिन की यात्रा के बाद घर पहुँचता हूँ. आश्चर्य!
मेरे सारे अनुमान सही निकलते हैं. भाई सब कुछ बताते हैं,
पिता जी को बिलकुल अनिच्छापूर्वक जीवन के अन्तिम दशक में चकबन्दी अमलातन्त्र
की कृपा से शूद्रक वर्णित कचहरी रूपी महासमुद्र में बार-बार डूबना पड़ा,
बार-बार ऊभ-चूभ होना पड़ा. महज 'एक बित्ता जमीन,' 'भूमि' और 'यज्ञोपवीत'
प्राण रहते कोई कैसे छोड़ेगा ? जिंदा बाघ कैसे मूँछें मुड़ा लेगा ? खेती और
धर्म लोभ के नहीं, आत्मसम्मान के प्रश्न हैं. वैष्णव लोभ का तिरस्कार कर सकता
है, परन्तु 'हीन-आत्मा'होकर कैसे रह सकता है ? आदि-आदि तर्क पिता जी देते थे
और मैं जानता था कि गाँव की मनोभूमि ऐसी है कि यहाँ यदि मैं भी रहूँ, तो वही
तर्क देने को बाध्य होऊँगा. उपाय नहीं. "अहा, ग्राम्य जीवन भी क्या है ?" जिस
कवि ने लिखा था, निश्चय ही भाँग-धतूरा खाकर लिखा होगा अथवा सत-~युग-त्रेता की
बात लिखी होगी. मनुष्य इतना विकृत हो चुका है
कि हद हो गयी है. 'नारी'और 'भूमि' दोनों के प्रति वह घोर दमित वासना और
'सैडिज्म' से पीड़ित है और जीवन तथा प्राण के इन दोनों स्त्रोतों के व्यभिचार
की असंख्य रीतियों का आविष्कार इस सीमा तक कर चुका है कि उपचार के बाहर की
बात हो चुकी है. विशेषत: भूमि के क्षेत्र में दृष्टिभंगी तथा व्यवस्था में
आमूल -परिवर्तन ही एकमात्र रास्ता है. आधुनिक भूमि-व्यवस्था के रहते हुए
गाँवों का मानव आरोग्य लाभ नहीं कर सकता है साथ ही भूमि-व्यवस्था के परिवर्तन
के साथ-साथ वर्तमान न्याय व्यवस्था भी परिवर्तन की माँग करती है.
इन सारी बातों की चिन्ता मैंने बार-बार की है. पिता जी के माध्यम से ही
भूमि-व्यवस्था की आधुनिक स्थिति को समझा और भोगा है. इस स्थिति के लिए कोई उतना
दोषी नहीं, जितना कि इतिहास का यह स्तर, जो पक चुका है, संपृक्त हो गया है,
अब सावन के फोड़े की तरह फूटने ही वाला है. रोग विश्व-~व्यापी है और
विश्व-स्तर पर पक कर अपनी चरम अवस्था पर पहुँच रहा है. शीघ्र ही यह मवाद
फूटकर बाहर आयेगा. यह मूलत:आर्थिक नहीं, नैतिक संकट है. ऊपर से देखने पर
सड़ी अर्थ-व्यवस्था है, वह भी भीतर-ही-भीतर सड़ी नीति-व्यवस्था या गलित शीलाचार
की प्रत्यक्ष अभिव्यक्ति मात्र है. मैं मार्क्स की बात को सही मानते हुए भी
अधूरी मानता हूँ और उसमें अलबर्त श्वीत्जर की बात जोड़ देना चाहता हूँ कि
सभ्यता अनिवार्य रूप से नैतिक होती है एवं मूल प्रश्न को शीलाचारिणी के स्तर
पर सुलझाना होगा.
भाई बता रहा था कि पिता जी ने अन्तिम समय में बुदबुदा कर कहा था, 'लोटे का जल
फेंक दे, बहुत काला हो गया है. सामने की निर्मल धार से फिर एक लोटा पवित्र जल
भर लूँगा पूजा-पाठ के लिए.' वस्तुत: वे मृत्यु से एक सप्ताह पूर्व अपने लौकिक
जीवन के प्रति निरासक्त हो उठे थे, लोगों को पहचानते थे. पढ़ी हुई बातों की
स्मृति पूरी तरह नष्ट नहीं हुई थी, परन्तु शेष सारी बातें भूल सी गयी थीं,
सीरधरी-भूमिधरी, माल-दीवानी, सरकारी कर्ज-अनुदान, सारा हिसाब-किताब उन्हें
पूरी तरह भूल-सा गया था और वस्तुत: वे चिंता-प्रेत से मुक्त हो चले थे. मरने
के पहले तो लगता है कि वे कवि हो गये थे. लोटे का जल काला पड़ जाना, पूजा के
फूलों का बासी पड़ जाना, नदी की निर्मल धार में स्नान करने जाना, आकाश-मंडल
में धोती फेंक कर सुखाना (जिसका एक छोर हम पकड़े रहेंगे, दूसरा छोर पवन देवता)
आदि बिंबों की भाषा में वे बोलने लगे थे. उनकी असम्बद्ध बातों में कविता का
अनुप्रवेश हो गया था. लोग इसे कहेंगे-~मृत्यु-प्रलाप, परंतु मैं कहूँगा-कविता.
भाई को बुलाकर उन्होंने कहा, 'अभी-अभी बड़ा जबरदस्त भैंसा आया था, पुकार रहा
था, तुम कहाँ थे ? बड़ी-बड़ी पैनी सींगें और रतनार आँखें, वो तो कहो कि एक
छोकरा गायों का रेवड़ लेकर गुजरा और अपनी सारी गायों को भैंसे पर हूल दिया,
भैंसा भागा सो भागा'. गंगा की धारा, खेत-खलिहान, अरहर और सरसों के फूलों से
भरे दिआरे के दृश्य, ये ही बार-बार उन्हें दिखाई देते रहे और उनके बीच-बीच में
ऐसी उक्तियाँ, ओह सारे खेत, सारा खलिहान, सारी अमराई बाँहों से भर गयी है,
चारों ओर बाँहें-ही-बांॅहें,.... तुम्हारी इतनी बाँहें हैं, तो एक को जरा सा
बढ़ाकर मुझे छू क्यों नहीं लेते, मुझे खींच क्यों नहीं लेते हो ?'
पता नहीं, पिता जी का अवचेतन जाग्रत हो गया था या अधिचैतन्य, जिससे कि वे अपने
को सहस्त्र-सहस्त्र हस्तकमलों के महाकांतार में अकेले-अकेले भटकता हुआ अनुभव
कर रहे थे और भुजा-भुजा से प्रार्थना कर रहे थे कि कोई एक बाँह उनकी ओर बढ़
आये कोई पद्मपांखुरी जैसी उंगली उनको एक बार छू ले और उन्हें ऊपर खींच ले जाये.
पिता जी के इस विश्व-रूप दर्शन को घर के लोग मृत्यु प्रलाप मानते थे. कहते थे
कि पगला गये हैं. परन्तु मैंने भाई से सब कुछ सुन कर मन-ही-मन कहा था, यही तो
पिता जी का 'पुण्योदय' था, इसी के लिए तो 'जनम-जनम मुनि जतन कराहीं.' जब
मनुष्य के षोडशायतन वपु के भीतर निवास करने वाला सनातन कवि-रूप भगवान् देह
को त्यागने के लिए उठ खड़े हो जाते हैं, तो मन या अंत:करण अस्वाभाविक रूप से
सजग हो उठता है, संवेदनशील और सक्रिय हो जाता है. यह सारा कथन उसी अतिसंवेदन
का फल था. यही कारण है कि चरम क्षण में मृत्यु प्रत्येक व्यक्ति की कल्पना को
अतिशय जाग्रत कर देती है. पिता जी एक मामूली किसान क्षुद्राति-~क्षुत्र जीव
ठहरे, यदि वे भीष्म या व्यास जैसे 'महाजीवन' और 'महाप्राण' होते, तो शायद कोई
'स्तवराज' रच गये होते.
मैं जल-तिल-चावल की अंजलि अर्पित करता हूँ. यज्ञोपवीत को अपसव्य करके और अपसव्य
अंगूठे के कोण पर कुश-गाछ पर मंत्र के साथ मेरी अंजलि-~धारा गिर रही है.
कुश-पुरुष अंजलि पान करके तृप्त हो रहा है. यह हमारी अंजलि प्राप्त करने वाला
पितर पुरुष पिता जी हैं, जो कभी जीवशास्त्र की भाषा में 'द्विपदीय जंतु' थे,
नृतत्व की भाषा में 'मनु' थे, संविधान की भाषा 'मत' थे और आज कर्मकांड की भाषा
में 'मृतात्मा' हैं. लेकिन मैं तो मन-ही-मन जिसे अंजलि समर्पित कर रहा हूँ, वह
'आत्मा' है, जो कभी मृत नहीं होती. 'हे पिता, हे प्रभु, हे ईश्वर, हे पितरों
केचन्द्र-मण्डल में निवास करने वाले सोमपुरुष, मेरी दीन अंजलि ग्रहण करो....,
मेरे नेत्र मुँदे हुए हैं. सारा मस्तक एक ध्यान-तरंगायित वैदूर्यमणि के हल्के
उदास आलोक से भर गया है. उसमें एक जाने-पहचाने चेहरे का उदय होता है, परन्तु
लगता है कि दृष्टि और मुस्कान में एक निर्वैयक्तिकत एक विश्वव्यापी आनन्द का
भाव है, जिसका संबन्ध किसी व्यक्तिविशेष से नहीं हो सकता. मैं देख रहा हूँ
पिताजी जैसी आकृति परन्तु चतुर्भुज रूप, हाथों में शंख-चक्र, अभय और वर
की मुद्राएँ, चमकता हुआ ललाट, जाना पहचाना चेहरा, परन्तु पुरुष रूप का
पुरुषोत्तम आकृति में रूपान्तर. लगता है, मैं साक्षात् वेदमय तनु के सम्मुख
खड़ा हूँ, पिताजी का जाना-पह-~चाना चेहरा सामने है सही, परन्तु आकृति पर
चतुर्भुज रूप का आरोपण है. 'मृत्यु, मृत्यु तुम अद्भुत हो, तुम्हारे स्पर्श
से सारे बाँस-वन, बवूल-वन भी चन्दन-~वन हो जाते हैं. कौए निर्मल हंस बन जाते
हैं और सारा दैन्य, सारी तुच्छता पराजित हो जाती है. 'क, 'ख,' 'ग' भी अशोक,
विक्रम, अकबर और नेहरू के समान हो उठता है, सभी का रूपान्तर पुरुषोत्तम में
हो जाता है. आश्चर्य, आश्चर्य, मृत्यु, मृत्यु तुम अदभुत रूपदक्ष हो, अद्भुत
रूपकार हो.'
