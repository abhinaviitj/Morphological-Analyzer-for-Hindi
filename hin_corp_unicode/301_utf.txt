<शोचिअल् श्चिएन्चे><ऐडुचटिओन्><खम्ल ड्तिवेडि><घन्ड्हि जि क श्हिक्स्ह डर्स्हन्><१९८६><श्ह्रि फुब्लिस्हिन्ग् ःओउसे><णेत् ढेल्हि><१६४ टो १६९><२२५०><खम्ल - घन्ड्हि जि क श्हिक्स्ह डर्स्हन्>

जब तक इस प्रकार शोषण चलता रहेगा तब तक युद्ध और संघर्ष की सम्भावनाएं
पुष्ट होती रहेंगी. इस प्रकार के विश्वव्यापी शोषण की व्यवस्था से
मुइत तभी हो सकती है जब लोग आत्मनिर्भर बनें और अपने में असंग्रह और
संयम की भावना लायें. उदाहरण के लिए जब छोटे-छोटे देश, या भारत ऐसे देश
भी आत्मनिर्भर हो जायेंगे तो स्वाभाविक है कि अमरीका, जापान और योरुप के
कल-कारखाने बन्द होने लगेंगे और शोषण पर आधारित संस्कृति समाप्त होने
लगेंगी. किन्तु आत्मनिर्भरता का यह अर्थ नहीं कि हम, यदि आवश्यकता पड़े,
तो दूसरे देश का सहयोग और सहायता न प्राप्त करें, किन्तु वह केवल समान
स्तर पर ही और सम्मानपूर्वक होना चाहिए.
पहले साम्राज्यवाद के रूप में शोषण के मार्ग खोजे जाते थे अब पूँजीवाद के
रूप में शोषण के नये मार्ग खोजे जा रहें है. जिन चीजों की गरीब देशों को
आवश्यकता नहीं है उन्हें भी उनकी आवश्यकता मनवा कर उनकी आदतें खराब की
जाती हैं. इसीलिए गांधी जी ने कहा कि अन्तर्राष्ट्रीय झगड़ों को समाप्त
करने के लिए उनकी शिक्षा ही सही उपाय है क्योंकि वह आत्मनिर्भरता का पाठ
पढ़ाती है.
आन्तरिक संघर्ष भी आर्थिक आधार पर विशेष रूप से होते हैं. जो जाति-~गत
संघर्ष, साम्प्रदायिक संघर्ष सामने आते हैं वे दूर हो जाएं, यदि आर्थिक
विषम-~ताएं दूर हो जाएँ और ऊंच-नीच का भाव लोगों में न रहे. वास्तव में
निहित स्वार्थ वाले लोग, दोनों पक्षों के, अपने-अपने लाभ के लिए या किसी
विदेशी प्रभाव में संघर्षरत हो जाते हैं. दुर्भावना, भेद-भाव को शिक्षा
के माध्यम से ही समाप्त किया जा सकता है इसलिए गांधी जी ने अपनी योजना
में इस बात पर बल दिया कि उनकी शिक्षा के पीछे सत्य, अहिंसा और प्रेम है.
गांधी जी ने यह स्पष्ट कह दिया है अमेरीका और रूस या योरुप की नकल हमें
नहीं करनी चाहिए क्योंकि वहां की शिक्षा का आधार हिंसा है. यदि अमेरिका
और इंग्लैंड या अन्य कोई देश अपने यहां की शिक्षा पर अधिक खर्च करता है
तो वह शोषण पर आधारित धन है, लूट का धन है.
वर्धा सम्मेलन में डा. जाकिर हुसैन ने डिवी की प्रोजेक्ट विधि तथा रूस की
`कम्पेलक्स विधि' का उल्लेख किया था और उसकी तुलना बुनियादी शिक्षा से की
थी.
"तालीम के सब माहिर जिस बात को मानते हैं और बरसों से कोशिश कर रहे हैं
कि जिस किसी काम को बीच में रखकर सब कुछ सिखाएं. इसे कहीं प्रोजेक्ट का
तरीका कहते हैं, जैसे अमेरिका में, कहीं `कम्पलेक्स' का तरीका जैसे रूस
में. हम जरूर ही अपनी तकली और चरखे के काम को बीच में रखकर दूसरी चीजें
सिखा सकते हैं और इस गरज के लिए दूसरे धंधे भी लिये जा सकते हैं."
डा. जाकिर हुसैन ने विदेशी पद्धतियों का जो उल्लेख किया उससे यह अर्थ न
निकालना चाहिए कि प्रोजेक्ट या अन्य कोई विधि गांधी जी के उद्योग द्वारा
शिक्षा के सिद्धान्त के समीप पहुंच सकती है क्योंकि बुनियादी शिक्षा केवल
एक विधि नहीं थी, उसके पीछे एक बड़ा भारी दर्शन था--मानवता पर आधारित,
अहिंसा, सत्य तथा प्रेम पर आधारित, आत्मनिर्भरता पर आधारित.
दूसरी बात गांधी जी के शिक्षा दर्शन में स्वावलम्बन की है: गांधी जी ने
वर्धा सम्मेलन में कहा.
मैं जिस बात के लिए उत्सुक हूं कि दस्तकारी के जरिये विद्यार्थी जो कुछ
पैसा पैदा करें, उसकी कीमत से शिक्षा का खर्च निकल आए, क्योंकि मुझे यकीन
है कि देश के करोड़ों बच्चों को तालीम देने के लिए सिवा इसके दूसरे कोई
रास्ता नहीं है. और न यही मुमकिन है कि हम उस वक्त तक ठहरे रहें जबकि
सरकार अपने खजाने से हमें आवश्यक रुपया दे, या वायसराय फौजी खर्च कम कर
दें या इसी तरह का कोई और कारगर जरिया निकल आए."
गांधी जी के स्वावलम्बन केसिद्धान्त की सम्मेलन में ही डा. जाकिर हुसैन
तथा प्रो. के. टी. शाह ने आलोचना की थी. गांधी जी ने उसके उत्तर में कहा.
"मेरे स्वावलम्बन के पहलू पर भी हमला किया गया है. कहा यह गया है कि जहां
प्राथमिक शिक्षा पर हमें लाखों रुपया खर्च करना चाहिए, वहां उल्टे हम
बच्चों ही से उसे वसूल करने जा रहे हैं. साथ ही यह भी आदेश बतलाया जाता
है कि जिसमें मुल्क की बहुत कुछ ताकत नाहक खर्च होगी. लेकिन अनुभव इस
अंदेशे को गलत साबित कर चुका है. और जहां तक बच्चों पर बोझ डालने या उनका
शोषण करने का सवाल है, मैं जानना चाहता हूं कि क्या यह बोझ उन्हें उनको
सर्वनाश से बचाने के लिए नहीं है? तकली बच्चों के खेलने का एक अच्छा
खिलौना है. महज इसलिए कि वह एक उत्पादक चीज है, यह नहीं कहा जा सकता कि
वह खिलौना नहीं है, या खिलौने से किसी कदर कम है. आज भी देहात में बच्चे
किसी हद तक अपने मां-बाप की मदद करते ही हैं. खेती-किसानों की बातों में
तो हमारे से गांव के बच्चे कहीं मुझसे ज्यादा जानते हैं क्योंकि उन्हें
अपने मां-बाप के साथ खेतों में काम करना पड़ता है. लेकिन जहां बच्चों को
इस बात का बढ़ावा दिया जायेगा कि वे बातें और खेती के काम में अपने
मां-बाप की मदद करें, वहां उन्हें यह महसूस करने का मौका भी दिया जायेगा
कि उनका सम्बन्ध उनके मां-बाप से ही नहीं, बल्कि अपने गांव और देश से भी
है, और उन्हें उनकी भी कुछ सेवा करनी है. इसलिए मेरे ख्याल में तो तालीम
का यही एक तरीका आता है. मंत्रियों से मैं कहूंगा कि खैराती तालीम देकर
वे मुल्क के बच्चों को असहाय या अपाहिज ही बनायेंगे, जबकि उनकी शिक्षा के
लिए उनसे खुद मेहनत करा कर वे उन्हें बहादुर और आत्मविश्वासी बना
सकेंगे.
तालीम का यह तरीका हिन्दू-मुसलमान, पारसी, ईसाई सभी के लिये एक सा होगा.
मुझे पूछा गया है कि मैं धार्मिक शिक्षा पर कोई जोर क्यों नहीं देता. वजह
यह है कि मैं उन्हें स्वावलम्बन का धर्म तो सिखा ही रहा हूं, जो मेरे
ख्याल में, सब धर्मो का असली रूप है.
सात साल के अन्त में बालकों को इस काबिल हो जाना चाहिए कि वे अपनी पढ़ाई
का खर्च खुद अदा कर सकें और अपने परिवार के कमाऊ पूत बन सकें.
गांधी जी ने स्वावलम्बी शिक्षा पर सम्मेलन में तीसरे पहर अपने विचार पुन:
स्पष्ट किये.
"मैंने आज सुबह आपके सामने ऐसी चीज रखी है, जिसके जरिये हम अपने बालकों
को दिलदार और दिलेर बना सकते हैं. सात साल तक स्कूलों में सिर्फ तकली ही
चलाते रहने की बात मैंने नही कही, मेरी राय है कि शुरू के साल में तकली
से पहले, बालकों को थोड़ी धुनाई सिखायी जाय. फिर खेतों में जाकर कपास
बिनना बताया जाय. इसी के साथ बालकों को कुछ खास बातें बतायी जा सकती हैं,
लेकिन पहले ही साल इनका बोझ बच्चों पर डालना ठीक न होगा. कपास बिनने और
रूई धुनने के बाद बालक तकली चलाना सीखेंगे. फिर चरखे का नम्बर आयेगा. सूत
की कताई के बाद चरखा और तकली बनाने का काम भी हमारे सामने रहेगा. जब बालक
चरखा बनाना सीखेंगे, तो उन्हें बढ़ई और लुहार का काम भी सीखना पड़ेगा. आज
हमारे गांवों में जो कारीगर हैं, उनके काम में हाथ की सफाई नजर नहीं आती.
लूहार लोहा पीटने का काम करता जरूर है लेकिन उसे तकुआ या तकली बनाने का
इल्म नहीं. चरखे के लिए तकुआ बिलकुल सीधा और सच्चा बनाना चाहिए वर्ना वह
किसी काम का नहीं रहता. अगर इस चीज को गांवों में बनाने का कोई प्रबन्ध
हम कर सकते हैं, तो वह दूसरे साल की पढ़ाई में शामिल होगा. इस तरह
सिलसिलेवार काम करने से आगे सफलता जरूर मिलेगी.
प्रोफेसर शाह कहते हैं कि जब तक हिन्दुस्तान में विदेशों से तैयार माल
आता रहेगा, तब तक हम अपने माल से उसका मुकाबला कैसे करेंगे? और हमारे देश
के अन्दर जो लाखों करोड़ों कारीगर काम कर रहे हैं कि उनका क्या होगा?
पहली बात तो यह है कि आज इस तरह के मुकाबले का कोई अन्देशा है ही नहीं,
और अगर हो भी तो वह पहले मिलों के साथ हो सकता है और बाद में जहां तक
कपड़े सवाल है, चरखा-संघ के साथ. चरखा-संघ को आज इसकी कोई चिंता नहीं है.
मिलों को भी कोई डर नहीं हो सकता, क्योंकि उनका माल आज भी बाजार में
सस्ता बिकता है. फिर इस सिलसिले में एक खास बात, जिसे हम भूल जाते हैं,
यह है कि मैंने जो चीज आपके सामने रखी है, वह खासकर गांवों के लिए है और
जब हमारे मिनिस्टर मुल्क में इसके अनुकूल आबोहवा पैदा करेंगे, तो लोग
ज्यादा दाम देकर भी हमारी चीजों को खरीदना पसंद करेंगे. इस तरह हमारा माल
बाजार में बिक सकेगा. और जहां तक कपड़े की बात है, मैं समझता हूं कि
हमारी सरकारों को अपनी जरूरत का तमाम कपड़ा हमसे ही खरीदना होगा, चाहे
कुछ ज्यादा दाम देकर ही क्यों न खरीदना पड़े. उदाहरण के लिए यरवदा जेल के
छापेखाने को लीजिए, उसकी दरें ज्यादा ह ऐं, तब भी सरकार अपना काम नहीं
कराती है और बाहरवालों के साथ मुकाबले का कोई सवाल पैदा नहीं होता इसी
तरह हमारा भी काम चलना चाहिए.
शुरू-शुरू में देहाती मदरसों में बच्चे कुछ न कुछ बिगाड़ जरूर करेंगे:
लेकिन अगर उस्ताद अच्छा रहा, तो वह देख लेगा कि वे कम से कम बिगाड़ते और
ज्यादा बनाते या पैदा करते हैं. यह सच है कि जो माल-बाहर तैयार होता है,
उतना सस्ता यह माल न हो सकेगा, बाहरी चीजें ज्यादा सस्ती होती हैं, लेकिन
जैसे खद्दर में भी, वैसे मुकाबले की कोई बात पैदा नहीं होती. जहां तक मैं
जानता हूं गांवों में ऐसी कोई चीज नहीं है, जिसे मुकाबले का डर हो या
उसका सामना करना पड़े. कागज को ही ले लीजिए. गांवों में यह धन्धा लगभग
मिट ही चुका था. इधर ग्राम उद्योग-संघ की कोशिशों से फिर कहीं कहीं जी
उठा है. अब देखने में इस कागज के दाम कुछ ज्यादा ही दीखते हैं फिर भी लोग
हिम्मत करके इसे खरीद ही रहे हैं. इस तरह गांवों में हमारे बच्चों द्वारा
जो चीजें बनेंगी, उन्हें आप लोग जरूर खरीदेंगे. जब बालक खुद कागज बनाना
सीख जायेंगे, तो वे अपने हाथों बने कागज पर ही लिखेंगे. और जब जनता को
इसका पता चलेगा, तो वह भी इसी कागज का इस्तेमाल शुरू कर देगी. इस तरह हम
किसी की राह में रोड़े नहीं डालेंगे, बल्कि उसके रास्ते को और भी साफ और
मजबूत कर देंगे.
यही बात गुड़ के लिए भी कही जा सकती है. हमारे देश में खजूर और ताड़ के
इतने पेड़ हैं कि आज उनका कोई उपयोग नहीं हो रहा है. अगर हम बालकों को
इनके रस से गुड़ बनाना सिखा दें तो हजारों मन गुड़ हर साल तैयार कर सकते
हैं. इसके कारण ईख से गुड़ बनाने वालों के साथ होड़ का कोई सवाल खड़ा
नहीं होता. जैसे कि आज ईख से गुड़ बनाने वालों की मिल वालों से कोई होड़
नहीं है. इस तरह हमारे लड़कों ने खजूर और ताड़ से गुड़ बनाना सीख लिया,
तो गुड़ के व्यवसाय में बड़ी भारी उन्नति हो सकती है और इस काम में हमें
स्टेट से भी मदद मिल सकती है."
गांधी जी की स्वावलम्बी शिक्षा का समर्थन करते हुए आचार्य विनोबाभावे ने
कहा था: "स्वावलम्बी शिक्षा से मेरा मतलब यह है कि तालीम पा चुकने के बाद
बालक अपने पैरों पर खड़ा होने लायक बन जाए. यह तो अनुभव से सिद्ध होगा कि
वह अपनी पढ़ाई का पूरा खर्च हर साल दे सकेगा या सात साल में मिलकर देगा,
यद्यपि इसमें भी मुझे तो कोई संदेह नहीं है. लेकिन अगर तालीम पा चुकने के
बाद लड़का स्वावलम्बी नही होता है, तो मेरी समझ में नहीं आता कि तालीम दे
कर हमने क्या किया.
मैं मानता हूं कि गांवों तक जिस तालीम को हमें पहुंचाना है, वह
स्वावलम्बी ही होनी चाहिए. और उद्योग को केन्द्र में रखकर ही हम उसे
स्वावलम्बी बना सकते हैं. इसलिए बापू की इस नयी योजना में मुझे तो जरा भी
खतरा नहीं मालूम होता. उल्टे मैं अपने अन्दर काफी उत्साह का अनुभव कर रहा
हूं. और मुझे यकीन है कि अगर हम सच्चे दिल से इसे असली रूप देने की कोशिश
करेंगे तो जरूर कामयाब होंगे."
अक्तूबर १९३९ में बेसिक नैशनल एजूकेशन की प्रथम कान्फ्रेंस पूना में
बुलाई गई जिसकी रिपोर्ट `वन स्टेप फारवर्ड' शीर्षक के साथ हिन्दुस्तानी
तालीमी संघ, वर्धा, सी.पी. द्वारा प्रकाशित की गयी है. उसके लिए संदेश
भेजते हुए गांधीजी ने कहा.
"मेरी उम्मीद है कि पूना परिषद नयी तालीम के नयापन को पूरी तरह नजर में
रखकर ही चलेगी जैसे रसायणी प्रयोग में हम कम ज्यादा नहीं कर सकते हैं ऐसे
ही इस प्रयोग में भी समझना चाहिए. नयी तालीम का नयापन यह है कि तालीम कुछ
भी हो ग्राम उद्योग कि मार्फत दी जाए. मामूली तालीम में ग्राम उद्योग
बढ़ाने से काम नहीं होना है.
२८-१०-३९ ह.--मो. क. गां."
१९४४ में गांधी जी ने राष्ट्रीय शिक्षा को अधिक व्यापक रूप देने की सलाह
हिन्दुस्तानी तालीमी संघ के सदस्यों को दी और सभी स्तरों पर दस्तकारी के
माध्यम से आजीवन राष्ट्रीय शिक्षा का कार्यक्रम चलाने की बात कही.
"उन्होंने यह स्पष्ट किया कि राष्ट्रीय शिक्षा का भावी कार्यक्रम वर्तमान
बुनि-~यादी शिक्षा के कार्यक्रम का ऊपर-नीचे विस्तार मात्र हो गया है."
१९४५ में हिन्दुस्तानी तालीम संघ के सम्मेलन को सम्बोधित करते हुए (जिसकी
अध्यक्षता डा. जाकिर हुसैन ने की थी) गांधी जी ने उपर्युक्त सिद्धान्त
को भी स्पष्ट किया.
"यद्यपि हम लोग नई तालीम के लिए वर्षो से कार्य कर रहे हैं, फिर भी ऐसा
प्रतीत होता है कि हम लोग तटवर्ती ऐसे समुद्र में जा रहे थे जो एक प्रकार
से सुरक्षित था, अब हम लोग तट को छोड़ रहे हैं और विस्तृत खुले समुद्र
में जा रहे हैं. अभी तक हमारा मार्ग सुनिश्चित था किन्तु अब हम लोग ऐसे
अज्ञात समुद्र में प्रवेश कर रहे हैं जहां ध्रुवतारा ही हमारा
मार्ग-दर्शक और रक्षक होगा. यह ध्रुवतारा गांव की दस्ताकारियां हैं."
हमारे कार्य का क्षेत्र सात से चौदह वर्ष के बच्चों की तालीम तक ही सीमित
नहीं है. अब इसका संबंध गर्भ से लेकर मृत्यु तक पूरे जीवन से है. इसका
अर्थ यह है कि हमारा काम बहुत ज्यादा बढ़ गया है. फिर भी काम करने वाले
वही हैं. किन्तु इससे हमें परेशान नहीं होना चाहिए. हमारा मार्ग-दर्शक और
साथी सत्य है, जो ईश्वर है....
हम लोगों को ग्रामीणों का शिक्षक बनना चाहिए. इसका अर्थ यह है कि हम
सच्चे अर्थ में उनके सेवक बनें. इसका पुरस्कार हमें अपनी अन्तरात्मा से
मिलेगा बाहर से नहीं. सत्य की खोज में कोई हमारा साथ देता है या नहीं
इससे कोई अन्तर नहीं पड़ना चाहिए और न नई तालीम बाहरी आर्थिक सहायता पर
निर्भर करती है. इसे अपने मार्ग पर आगे बढ़ना है, आलोचक कुछ भी कहते
रहें. मैं जानता हूं कि सच्ची शिक्षा आत्म-निर्भर होनी चाहिए. इसमें कोई
शर्म की बात नहीं. यदि हम अपनी बात सिद्ध कर सकें और लोगों को यह दिखा
सकें कि मन के सही विकास के लिए केवल हमारा ही तरीका ठीक है तो यह एक नया
विचार होगा. जो लोग आज नई तालीम को सार्वभौम स्वीकृति मिल जायेगी.
हमारे सात लाख गांव, जो आज हर अर्थ में गरीबी के प्रतीक हैं, सच्चे अर्थ
में समृद्ध बनना चाहिए. यह समृद्धि बाहर से नहीं आयेगी. प्रत्येक
ग्रामवासी के श्रम से ही इसका विकास होगा. यह केवल स्वपन है या
व्यावहारिक वास्त-~विकता, हर दशा में यह नई तालीम का लक्ष्य है.... भाषा
का प्रश्न नई तालीम के क्षेत्र में नहीं आता. लेकिन शिक्षा के माध्यम का
प्रश्न उसके क्षेत्र में आता है और शिक्षा का माध्यम मातृभाषा ही होना
चाहिए. यह बात स्वत: स्पष्ट है. एक राष्ट्रीय भाषा का प्रश्न समान रूप से
महत्वपूर्ण है.
