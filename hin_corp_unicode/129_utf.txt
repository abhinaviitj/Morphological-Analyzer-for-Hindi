<ञिने आर्ट्स्><ंउसिचल् ईन्स्ट्रुमेन्ट्स्><छ्हक्रवर्ट्य्, ख्><भ्हरटिय शन्गेएट् ंएइन्  घ्रन्ट्हगर्><झोड्ह्पुर्><२ - ७><१९९८><छ्हक्रबर्ट्य्, ख् - भ्हर्टिय 

इस विचार धारा के समानान्तर पाश्चात्य देशों में ओटोनोमी की विचार धारा
प्रचलित है. इस विचारधारा के प्रतिपादक एडवर्थ हैसिलिक है, जिनके अनुसार
"संगीत अपनी अभिव्यक्ति के लिए किसी बाह्रा तत्व पर निर्भर नहीं है."
अर्थात उनका कहना है कि पद रहित संगीत ही विशुद्ध संगीत है, इसलिए वाद्य
संगीत ही विशुद्ध संगीत है. इस विचारधारा की चर्चा अन्यत्र विस्तार से की
जायेगी.
वाद्यवृन्द, वाद्य तथा वृन्द दो शब्दों से मिलकर बना है. वाद्य शब्द अपने
आप में बड़ा विस्तृत हैं. इसकी व्याख्या करना सरल नहीं है. वस्तुत: वाद्य
संगीत गायन और नृत्य के बीच स्थित है जो इन दोनों की सहायता तो करता ही
है लेकिन इसने अपनी एक स्वतन्त्र अस्मिता भी बना ली है. मध्यकाल में
वाद्य, गायन तथा नृत्यों को संगत प्रदान करता था लेकिन १९ वीं शताब्दी
में अपनी एक अलग स्वतंत्र पहचान कायम कर ली.
वाद्य की स्वतन्त्र पहचान के लिए वादकों ने लगभग डेढ़ शताब्दी पूर्व बड़ा
परिश्रम किया, फलत: स्वतन्त्र वाद्य शैली का जन्म हुआ. मंच पर वीणा का
स्वतन्त्र वादन आरम्भ हुआ. इसके बाद अन्य सभी वाद्यों की अपनी एक शैली
निर्मित होती चली गई.
वाद्य शब्द की वयाख्या औंकारनाथ ठाकुर ने इस प्रकार से की है--"वाद्य
शब्द का अर्थ केवल बाजा नहीं है. `वद्' धातु का अर्थ है बोलना. इसी धातु
से बना णिजन्त रूप है `वादन' अर्थात बुलवाना. वदन शब्द का अर्थ बोलना और
जिससे बोला जाता है वह मुँह दोनों ही है. वाद्य शब्द का अर्थ है जिसे
बुलवाया जा सके, यानि बाजा. किन्तु जो कुछ बुलवाया जाता है अर्थात वादन
का जो आशय (छोन्टेन्ट्) है, वह भी वाद्य है. यह वाद्य `गेय' के समकक्ष है.
गान के प्रसंग में गेय शब्द `गीत' (गाया हुआ) के समकक्ष है. इसलिए वादन
की प्रयोग निष्पत्ति को भी वाद्य कहा गया है. वाद्य शब्द का तीसरा अर्थ
भी है वह है वादन के उपयोगी एक से अधिक हस्त व्यापारों का समुह. इसका
अर्थ यह हुआ कि जिससे बुलवाया जाये, जो कुछ बुलवाया जाये, जैसे बुलवाया
जाय, ये तीनों वाद्य है. वाद्य का एक पर्यायवाची शब्द `आतोद्य' भी है,
उसका केवल एक ही अर्थ है--बाजा."
वाद्य चार प्रकार के होते है--१.तत् २. घन ३. सुषिर तथा ४. अवनद्ध. वृन्द
शब्द का अर्थ है--समुह. जब एक साथ समूह में गाया जाये तो उसे `वृन्दगान'
कहते है. जब कई वादक एक साथ बजाते हैं तो उसे वाद्यवृन्द कहते है. जब
नर्तकों का एक समुह एक साथ नृत्य करे तो उसे `नृत्यवृन्द' की संज्ञा दी
जाती है.
पश्चिमी देशों में यह धारणा बड़ी पुष्ट और समान रूप से व्याप्त है कि
भारत में वाद्यवृन्द जैसी किसी संगीत प्रणाली का कोई आस्तित्व-स्थान नहीं
है. आज भारत में यत्र-तत्र आर्केस्ट्रा दिखलाई पड़ते है, उनकी नींव भी
ब्रिटिशकाल में पड़ गयी थी, क्योंकि भारतीयों में वैयक्तिक रूप से काम
करने की मनोवृत्ति और परम्परा रही है जिसका प्रभाव कला एवं संगीत पर भी
पड़ा. `तानपुरा' और `मृदंग' के अतिरिक्त गायक के साथ अन्य किसी वाद्य का
प्रयोग-प्रचलन नहीं था. लेकिन यह संगीत तो `शास्त्रीय' या `मार्गीय'
संगीत कहलाता था जिसमें नियमों का पालन पूर्णरूपेन होता था.
जब हम नाटक और संगीत की ऐतिहासिकता संस्कृत नाटकों में पढ़ते हैं तो
ज्ञात होता है कि समूह रूप में गाने बजाने की परम्परा हमारे यहाँ काफी
प्रचीन है. जैसे --मंदिरों में पूजा के समय विभिन्न वाद्यों का प्रयोग
समाजिक धार्मिक रीति-~रवाजों पर समूह गायन तथा वाद्य वादन की लम्बी
परम्परा रही है. मंदिरों में ईश्वर आराधना के समय शंख, घड़ियाल, मुरज,
मृदंग, ढ़ोल, घण्टा, वीणा आदि बजाने की प्राचीन परम्परा रही है जो
आद्यान्त चली आ रही है. इन वाद्यों में तत्, धन, सुषिर तथा ब्रास वाद्यों
का पारम्परिक प्रयोग आज भी प्रचलित है. अत: संस्कृत नाटकों की परम्परा से
लेकर अब तक जिस तरह सभी प्रकार के वाद्यों का प्रयोग भारत में होता रहा
है, इससे पश्चिम की धारणा असंगत प्रतीत होती है.
वैदिक साहित्य से ज्ञात होता है कि वीणा और पुस्कर (प्राचीन काल में
मृदंग, प्रणाव तथा दुर्दर को पुस्कर वाद्य कहा गया है) का प्रयोग नाच तथा
गानों में होता था और सब वाद्यों का सम्मिलित प्रयोग वाद्यवृन्द कहा जाता
था.
`तूर्य' शब्द का प्रयोग रामायण में वाद्यों के सामूहिक वादन के लिए किया
गया. तूर्य में शंख, दुन्दुभि तथा अनेक बांसुरी जैसे वाद्यों का प्रचलन
रामायण काल में था. पाणिनी के अष्टाध्याय में वीणा वाद्य का तूर्य में
विशेष महत्व है. इस समय तक तूर्य में पांच प्रकार के वाद्यों का प्रयोग
होता था जैसे--नगाड़ा या पटह, तन्त्री, झांझ, तुरही तथा शंख. इसे पंचशब्द
भी कहा गया है. पंचशब्द का प्रयोग विभिन्न अवसरों पर अथवा युद्ध के
पूर्व अथवा सेना के प्रस्थान के पूर्व किया जाता था. इनका प्रयोग प्राय:
राजाओं और उच्च लोगों के लिए भी होता था.
जातक साहित्य में तूरीय शब्द का प्रयोग `तूर्य' के रूप में होने लगा.
निदान कथा में `तूर्य' का प्रयोग विभिन्न वाद्यों के लिए प्रयुक्त हुआ और
पंचागिक में भी तूर्य का उपयोग हुआ है जिसमें मुख्य रूप से तत्, वितत्,
अवन्द्ध, घन और सुषिर वाद्य है. वात्सयायन के `कामसूत्र' में भी तूर्य
विभिन्न वाद्य समूहों के लिए प्रयुक्त किया गया. वात्सयायन काल में तूर्य
न केवल मनोरंजन और सांगीतिक रूझान का ही परिचायक था, बल्कि भावी वैवाहिक
जीवन का आधार भी था. पुरूष और स्त्रियांॅ सामूहिक रूप से तूर्य में भाग
लेती थी. इस समूहगान में विशेष प्रयास किया जाता था कि दोनों समूहों का
एकीकरण हो जाये. इस एकीकरण के साथ ही मण्डली का मुखिया अपनी कन्या का
विवाह उसी संगीतज्ञ के साथ करता था जो उस मण्डली का सर्वश्रेष्ठ संगीतज्ञ
होता था.
नाट्यशास्त्र और कुतप
सर्वप्रथम वाद्यवृन्द की व्याख्या का उल्लेख भरतकृत "नाट्य शास्त्र" में
उपलब्ध होता हैं जिसका रचना काल दूसरी शताब्दी माना जाता है. जैसा कि नाम
से ही विदित होता है--यह ग्रन्थ नाट्य को ही लेकर रचा गया. रचनाकार भरत
ने इस ग्रन्थ में नाटक सम्बन्धी सभी आयामों की चर्चा की है लेकिन जहां तक
संगीत का प्रश्न है, उन्हीं अंगों-उपांगों की चर्चा की है जिनका किसी न
किसी रूप में नाटक से संबंध है. ग्रन्थ के छ: अध्याय (२८ से लेकर ३३ तक)
संगीत से संबंधित है जिनमें संगीत के सभी महत्वपूर्ण पहलुओं पर विचार
किया गया है.
२८ वें अध्याय के प्ररम्भ (वाराणसी संस्करण) में भरत ने नाटक के सन्दर्भ
में वाद्यवृन्द (कुतप) बनाने के लिए विभिन्न वाद्य व्यवस्था की चर्चा की
है. वाद्यवृन्द के लिए उन्होंने कुतप शब्द का प्रयोग किया. यह शब्द दो
अर्थों में प्रयुक्त हुआ--पहला विभिन्न वाद्यों के लिए तथा दूसरा नाटय
में प्रयुक्त वाद्यवृन्द के लिए. वीणा, वेणु, पुस्कारा (ड्रम) यूँ ये
वाद्य कुतप के लिए ही मुख्य माने गये थे. वाद्यवृन्द की विषय सामग्री
जाति की मूल संरचना पर आधारित होती थी. सभी वाद्यों की ध्वनियों का आधार
स्वर मिला लिया जाता था. उनके अनुसार पुस्कारा (ड्रम) वाद्य से ही दूसरे
वाद्य मिलाये जाते थे.
भरत ने अपने नाट्यशास्त्र में तीन प्रकार के कुतप का उल्लेख किया है तत्
कुतप, अवनद्ध कुतप एवं नाट्य कुतप.
तत् कुतप
तत् कुतप में गायक, गायिका सभी प्रकार के वीणा वादक, सभी प्रकार के सुषिर
वाद्य और तालधर (मंजीरे पर अथवा हाथ से ताल देने वाला) इन सबका ग्रहण
होता था. इसे तत् नाम से जो संज्ञा दी है उसका औचित्य यह है कि तत् में
सभी दारबी (लकड़ी के) वीणाओं का ग्रहण होता ही है, साथ ही शरीरी वीणा के
रूप में पुरुष-स्त्री कंठ का तथा सुषिर वाद्यों का ग्रहण किया गया.
तन्त्री या तत् के अन्तर्गत सुषिर का ग्रहण नाट्य शास्त्र में अनेकानेक
स्थलों पर किया गया है. इसका कारण यही है कि चार प्रकार के वाद्यों में
से तत् और सुषिर का ही गीत के स्वरांश से सम्बन्ध है. इन दोनों में से
तत् अधिक व्यापक है क्योंकि उसमें मानव कण्ठ भी आ जाता है, इसलिए सुषिर
का जहाँ कहीं अलग उल्लेख न हो वहाँ तन्त्री या तत् के अन्तर्गत उसे ले
लिया जाता है.
नाट्यशास्त्र में तत् कुतप विन्यास की व्याख्या निम्न श्लोक से इस प्रकार
की गयी है:--
तते कुतपविन्यासो गायन: सपरिग्रह:.
वैपञ्चिको वेणिकश्च वंशवादस्तथैव च..
अनुवाद--तते (तत् प्रयोग में) कुतपविन्यास (वाद्यों के वृन्द में)
सपरिग्रह: (अपने सहयोगियों से युक्त) गायन: (गायक) वैपंचिक (विपंचीवादक)
वैणिक: (मत्तकोकिला वादक) तथैव च वंशवाद: (और उसी प्रकार वांशिक होते
है).
वीणा का अर्थ मत कोकिला है जिसमें मन्द्र, मध्य और तार स्थान के सात-~सात
स्वरों की अभिव्यक्ति के लिए इक्कीस तंत्रियां होती है. इस प्रकार तीनों
सम्पूर्ण स्थानों से युक्त और समस्त जातियों की पूर्ण मन्द्रावधि एवं
तारावधि अभिव्यक्त करने की क्षमता ही वीणा का शरीर होता है. नौ
तन्त्रियों वाली विपंची तो अंग मात्र है, पूर्ण शरीर नहीं है. भरतोक्त
वीणा वाद्य विधि के व्याख्यान के अवसर पर श्रीमदाचार्य अभिनवगुप्त ने भी
मत्त कोकिला को ही प्रधान वीणा कहा है. जिस प्रकार गायक के परिग्रह का
कार्य प्रमुख गायक को सहायता देना है ठीक उसी प्रकार वैपंचिक का कार्य
तत् वृन्द में मत्त कोकिला वादक अर्थात वैणिक की सहायता करना है. वांशिक
भी वैणिक का सहायक मात्र है.
विपंची वीणा
विपंची में नौ तार होते थे जिन पर क्रमश: षड्ज, रिषभ, गान्धार, माध्यम,
पंचम, धैवत एवं निषाद की स्थापना की जाती थी.
विपञ्च्यां नवतन्त्रीषु स्वरा: सप्त तथा परो.
काकल्यन्तर संज्ञो च द्वौ स्वर: विस्मयानि च..
वाल्मिकी ने अपनी रामायण में इस वाद्य का उल्लेख किया है:--
विपञ्ची परिगृह्रान्या नियता नृत्यशालिनी .
निद्रावशमनुप्राप्ता सहकान्तेव भामिनी ..
महर्षि भरत ने विपंची को अंग अर्थात प्रमुख वीणाओं में माना है.
मत्त कोकिला
भरत के श्लोक में जो वीणा शब्द प्रयुक्त हुआ है उसी को कालान्तर में
विद्वानों ने `मत्त कोकिला' नाम दे दिया. शांरगदेव के पूर्व `मत्त
कोकिला' वीणा के अस्तित्व में होने का पता नहीं चलता. संगीत रत्नाकर में
मत्त कोकिला के संबंध में निम्नलिखित वचन कहे गये है:--
तन्त्रीणमेकविशत्या कीर्तिता मत्तकोकिला.
मुख्येयं सर्ववीणानां त्रिस्थानै: सप्तभि: स्वरै:..
इस प्रकार इस वीणा में इक्कीस तन्त्रीया होती थी तथा नकुल, त्रितन्त्री,
चित्रा एवं विपंची वीणाओं में इसका मुख्य स्थान था. कल्लिनाथ ने अपनी
टीका में कहा है कि लोक में मत्त कोकिला को स्वर मण्डल कहा जाता है.
वांशिक
वंशी वाद्य का प्रयोग वीणा की सहायता के लिए किया जाता था. लालमणि
मिश्रजी ने इस वाद्य की उत्पति के बारे में कहा कि जब से सामगान का
प्रारम्भ हुआ तथा सप्त स्वरों का विकास हुआ, तभी से ऐसी बंशी बन चुकी थी
जिसमें सप्तक में प्रयुक्त होने वाले सभी स्वर उत्पन्न होते थे.
अवनद्ध कुतप
अवनद्ध कुतप में सभी प्रकार के अवनद्ध वाद्यों का ग्रहण होता था. नाट्य
प्रयोग में अवनद्ध वाद्यों के दो कार्य होते है. एक--जहाँ-जहांॅ गीत
(गायन+तत्+सुषिर) प्रयोग हो वहाँ उसके उपरंजन के लिए यानि रंगत बढाने के
लिए और दूसरा, नाट्य की विभिन्न परिस्थितियों के अनुसार स्वतन्त्र रूप
में. ताल को आवर्तन को सम्भालने का कार्य अवनद्ध वाद्यों को नहीं दिया
गया, यह कार्य तो घन वाद्य अथवा हाथ से ताल देने वालों का था. आज भी
कर्नाटक पद्धति में यही प्रणाली प्रचलित है, किन्तु हिन्दुस्तानी पद्धति
में ठेके के द्वारा ताल सम्भालने का कार्य भी तबला वादक को सौंप दिया गया
है. नाट्यशास्त्र में तो अवनद्ध वाद्यों का गीत के उपरंजन के अतिरिक्त
मुख्य कार्य नाट्य में पात्रों के प्रवेश,निर्गम, उत्तेजना आदि विभिन्न
परिस्थितियों को उभारने का है, इसलिए अवनद्ध वाद्यों का कुतप अलग है.
अवनध कुतप विन्यास नाट्य शास्त्र में इस प्रकार है:--
मार्दग् इक: पाणविकस्तथा दार्दरिकोश्पर:.
अवनद्धविधावेष कुतप: समुदाहत:..
अर्थात मृदंगवादक पणववादक और तीसरा दर्दरवादक--यह कुतप अवनद्ध विधि में
बताया गया है.
प्राचीन ग्रन्थों में मृदंग, पणव, दर्दर वाद्यों को पुष्कर वाद्य कहा गया
है. इन पुष्कर वाद्यों में मृदंग प्रमुख है.
१. मृदंग--सुधाकलश में भगवान शंकर को मृदंग या मुरज का अविष्कारक माना
है. रामायण के अध्ययन से ज्ञात होता है कि उस समय अवनद्ध वाद्यों में
मृदंग का सर्वाधिक प्रचार था. मुरज मृदंग का ही पर्याय है. भरत ने मृदंग
के तीन रूप बताये है--हरीतकी, यवाकृति तथा गोपुच्छा.
त्रिधाकृतिमृदंगानां हारीतकयावाश्रया.
तथा गोपुचछरूपा च भवन्त्येषा च रूपत:..
२. पणव--मृदंग के समान पणव भी भरत का अतिप्राचीन अनवद्ध वाद्य है.
महिर्षि भरत ने मृदंग के बाद अवनद्ध वाद्यों पणव को ही सर्वाधिक
महत्वपूर्ण स्थान दिया है. पणव के आकार के सम्बन्ध में उन्होंने कहा
है--सोलह अंगुल लम्बा मध्य भाग भीतर की ओर दबा जिसका विस्तार आठ अंगुल
तथा जिसके दोनों मुख पांच अंगुल के हो, वह पणव है. आधे अंगूठे के समान
मोटाई वाला काठ होता है और भीतर का खोखला भाग चार अंगुल के व्यास का होता
है.
पणव के दोनों मुख कोमल चमड़े से मंढ़े जाते हैं जिन्हें सूतली से कसा
जाता है. सूतलियों का यह कसाव कुछ ढीला रखा जाता था जिसे वादन के समय
बायें हाथ से मध्य भाग को दबाकर तथा ढीला कर आवश्कतानुसार ऊँची-नीची
ध्वनि निकाली जाती थी.
३. दर्दर अथवा दर्दुर--महर्षि भरत ने दर्दर को अवनद्ध वाद्यों में अंग
वाद्य मान कर इसे पर्याप्त महत्ता प्रदान की है. महर्षि भरत के अनुसार यह
घट के आकार का होता था. इसका मुख नौ अंगुल का होता था. यह चमड़े की पुडी
पणव के समान ही सूतलियों से कसी रहती थी. ध्वनि निकालने के लिए दोनों
हाथों का प्रयोग किया जाता था. दाहिने हाथ का प्रयोग मुक्त अर्द्धयुक्त
तथा बंद ध्वनियों के वादन के लिए होता था और बाँये हाथ का प्रयोग दाहिने
हाथ के सहायक के रूप में हुआ करता था.
नाट्य कुतप
नाट्य कुतप में सब प्रकार के पात्रों का ग्रहण होता है. पात्र के
अन्तर्गत नृत्य के प्रयोक्ता भी आ जाते हैं. प्राचीन पद्वति में अभिनेता
और नर्तक दो भिन्न श्रेणियों में बंटे हुए नहीं होते थे. पात्र के वर्णन
में देश ही प्रधान है, क्योंकि प्रादेशिक भिन्नता के अनुसार ही
वेश-विन्यास, चाल-ढाल बोलचाल आदि का चुनाव अथवा प्रयोग होता है.
