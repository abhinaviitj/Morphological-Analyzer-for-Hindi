<शोचिअल् श्चिएन्चे><शोचिओलोग्य्><फुस्पपल् शिन्ग्ह्><ंउल्य आतड्हर्न अउर् ंउल्य><१९८४><श्ह्रि आन्गिर श्होड्ह् शन्स्ट्हन्><ःअर्यन><२८ टो ३३><२०६५><फुस्पपल्-ंउल्य आतड्हर्न अउर्>

मूल्य अवधारणा और मूल्य परिवर्तन के भारतीय संदर्भ --डॉ.  पुष्पपालसिंह
आधुनिकता और मूल्य-परिवर्तन दोनों सानुबन्ध है . दोनों ही एक दूसरे को
संभव बनाते हैं . आधुनिकता के प्रसरण से जीवन-मूल्यों में परिवर्तन घटित
होते हैं और पुरातन पड़ गए जीवन मूल्यों का परिष्कार और नवीन जीवन-मूल्यों
की स्थापना ही आधुनिकता है . इस प्रकार दोनों ही स्थितियाँ एक दूसरे का
परिणाम है . सांस्कृतिक परिप्रेक्ष्य में `मूल्य' की अवधारणा से परिचित होना
और आधुनिकीकरण की प्रक्रिया में भारतीय संदर्भ में हुए मूल्य-परिवर्तन को
लक्षित करना ही इस निबन्ध का विवेच्य है . `मूल्य' का अंगरेज़ी पर्यायवाची
शब्द `वैल्यू' है . मूल्य की स्वरूप-व्याख्या में जाने से पहले इसके कुछ
निकटवर्ती शब्दों पर विचार करना आवश्यक है . मूल्य को कभी-कभी `मनोवृति'
या `रूख' (एटीट्यूड) ही मान लिया जाता है . किन्तु मूल्य सामाजिक होते हैं,
सर्वमान्य होते हैं जबकि `मनोवृत्ति' या `रूख' मात्र वैयक्तिक ही अधिक है .
`मनोवृत्ति' में तीन मुख्य तत्त्व होते हैं, वह ज्ञानात्मक (`कागनिटिव'),
प्रभावी (`इफैक्टिव') और क्रियात्मक (कानेटिव) है . हमारे रूख का निर्धारण
एक विशेष प्रकार के ज्ञान या बोध से होता है, हम किसी वस्तु या स्थिति
को इसी रूप में जानते हैं . मनोवृत्ति या रूख इस बोध से प्रभावी रूप में,
आवेग की हद तक, जुड़ी होती है जिससे उसे किसी दिशा विशेष में कार्य करने की
प्रेरणा मिलती है और यह मानसिक वृति क्रियात्मक रूप धारण करती है . मूल्य में
भी ये तीनों तत्त्व अन्तर्निहित हो सकते हैं किन्तु मूल्य वैयक्तिक न होकर
वृहत्तर सामाजिक संदर्भों से जुड़े होते हैं . इसी प्रकार `मूल्य' `इच्छा'
(डिज़ायर) और `आवश्यकता' (`नीड') से पृथक है . इच्छा तो किसी वस्तु या स्थिती
के प्राप्त करने की कामना या लिप्ता है . कभी-कभी यह कामना इतनी तीव्र हो
सकती है कि आवश्यकता (`नीड') का रूप धारण कर ले . फिर इच्छा या आवश्यकता की
कामना स्थूल के प्रति ही होती है; यथा भोजन, मकान, सूट, फ्रिज या टी.  वी.
आदि प्राप्त करने की इच्छाएं . इसी प्रकार `मूल्य' `प्रेरणा' या `उद्देश्य'
(`मोटिव') से भिन्न है . किसी मूल्य में प्रेरणा या उद्देश्य अन्तर्मुख तो
होता है किन्तु मूल्य मात्र प्रेरणा या उद्देश्य ही नहीं है, उसमें काव्य
स्थितियों की धारणा विद्यमान होती है . प्लेटो की शब्दावली में मूल्य में
`सर्वोच्च शुभ' का विधान होता है . `मूल्य'और विश्वास' (`बिलीफ') में भी
अन्तर है . विश्वास कुछ सड़ी गली रूढ़ियों णा गलत बातों में भी हो सकता है
जिसमें `सर्वोच्च शुभ' का विधान न हो और दूसरे विश्वास का व्यक्ति विशेष से
ही सम्बन्ध होने के कारण वे वैयक्तिक होते हैं . यह दूसरी बात है कि बहुत
से लोग, समुदाय या समूह किसी एक ही विश्वास अथवा एक ही प्रकार के विश्वासों
को पाले हुए हैं . `मूल्य' `आचार' के प्रतिमान (नार्मस आफ कंडक्ट) से भी अलग
है . आचार प्रतिमान तो व्यवहार के सामान्य मियम मात्र हैं, ऐसे नियम जिनका
किन्हीं विशेष परिस्थितियों में व्यक्ति पालन करता है . किन्तु दूसरी ओर
मूल्य पर परिस्थितियों विशेष का बंधन नहीं है . वे वांछनीयता, श्रेष्ठता,
`सर्वोत्म शुभ' के मानक होते हैं . मूल्य आचार के किसी नियम को स्वीकृत
अथवा अस्वीकृत भी कर सकते हैं . आचार के प्रतिमान का सम्बन्ध मनुष्य-जीवन
की छोटी-छोटी बातों से भी हो सकता है, यथा किसी सभा में बैठने और बोलने का
शिष्टाचार अथवा सेना में आफिसर्स मैस में सामूहिक रूप से भोजन करते समय
के विशिष्ट शिष्टाचार आदि . मोटे रूप में आचार-नियमों का सम्बन्ध प्राय:
सभ्यता से होता है जबकि मूल्य का सम्बन्ध संस्कृति से होता है . किन्तु
"जैसे-जैसे आचार-प्रतिमान किन्हीं विशेष परिस्थितियों से निर्पेक्ष होते
जाते हैं, सब परिस्थितियों में सब पर लागू होने की स्थिति में आ जाते हैं,
वे `मूल्य-से' या `मूल्य' ही बन जाते हैं . इसलिए कहीं कहीं यह विवाद भी उठ
सकता है कि अमुक मान्यता आचार का प्रतिमान है या मूल्य . इस प्रकार मूल्य और
आचार प्रतिमान एक दूसरे से निकट रूप से सम्बन्धित होते हुए भी पृथक-पृथक
है .मूल्य : अवधारणा हम यहां `मूल्य' के अर्थशास्त्रीय संदर्भ से अलग
दर्शन, मनोविज्ञान, साहित्य और सौंदर्यशास्त्र में गृहित अर्थ और धारणा पर
विचार करेंगे . `मूल्य' के समानार्थी रूप में प्रचलित `मान' `मान्यताएं'
`प्रतिमान' शब्द अब पुराने पड़ गए हैं और `मूल्य' को अंगरेज़ी के `वैल्यू'
के समानधर्मी रूप में ग्रहण किया जाता है . `मूल्य'-`वैल्यू'-को प्लेटो से
लेकर काण्ट शेलेर हीगेल, हार्टमन, एहरेनफ़ेल्स, मीनोंग, दुर्सीम, बर्गेस,
रिचर्ड टी सॉ पियरे, बेकर, कुर्तबेयर आदि दर्शन शास्त्र और समाज शास्त्र
के प्रसिद्ध विद्वानों ने अपने-अपने ढंग से व्याख्यायित किया है . यहाँ
हम उन कतिपय प्रमुख परिभाषाओं पर विचार करेंगे जो मूल्य के वर्तमान अर्थ
से सर्वाधिक संगति रखती है . समाजशास्त्र के अन्तर्राष्ट्रीय विश्वकोष
के अनुसार मूल्य की सर्वाधिक ग्राह्य परिभाषा इस प्रकार की जा सकती है :
`मूल्य' `वांछनीयता' (अभीष्ट) की ऐसी धारणाएं हैं जो श्रेष्ठ व्यवहार को
प्रभावित करती हैं . इस परिभाषा में जो `इच्छा की जाती है' और जो `इच्छा
करनी चाहिए' का अन्तर रखकर मूल्य को वस्तुस्थिति से अलग रखा गया है .
ब्रिटेनिका विश्वकोष (मेक्रोपीडिया) में भी वस्तुस्थिति और मूल्य के अन्तर
को `इच्छा' और `वांछनीय' (गुड और  ट) का अन्तर बताया गया है . पिट्सवर्ग
अमरीका विश्वविद्यालय के दर्शन-शास्त्र के विभागाध्यक्ष प्रोफेसर कुर्तवेयर
के अनुसार `मूल्य' किसी घटना या तथ्य के पक्ष या विपक्ष में ऐसी मनोवृति
या रूझान है जो इस विश्वास पर आधारित है कि इससे किसी व्यक्ति समूह, अथवा
संख्या को लाभ या हानि होगी . यह परिभाषा मूल्य के स्वरूप को अधिक स्पष्ट
तो नहीं करती किन्तु यह आवश्य बताती है कि मूल्य की स्थिति मानसिक है,
वह वस्तुगत नहीं अपितु वैयक्तिक है (हम इस विषय पर थोड़े बाद में चर्चा
करेंगे कि मूल्य वस्तुगत है अथवा व्यक्तिगत). किसी भी इच्छाजनित विश्वास
या धारणा को भी मूल्य कहा गया है . मूल्य को उद्देश्य या प्रेरणा का दूसर
पथ अथवा ऐसा विषय, गुण अथवा स्थिति बताया गया है, जो श्रेष्ठ कार्य को
प्रेरणा प्रदान करती है . मूल्य के विषय में यह भी कहा गया है कि ये किसी
आवश्यकता का परिणाम होते हैं . मूल्य का विस्तार से सुस्पष्ट विवेचन करते हुए
प्रसिद्ध विद्वान् क्लाइडे क्लुसोन ने कहा है कि मूल्य किसी व्यक्ति अथवा
समूह को अभिप्रेत अथवा वांछनीयता की ऐसी व्यक्त अथवा अव्यक्त धारणा है जो
प्राप्य साधनों और कार्य के उद्देश्य के बीच चुनाव को प्रभावित करती है .
इस परिभाषा में क्लूसेन ने वस्तुस्थिति और वांछनीय स्थिति का अन्तर बताते
हुए मूल्य को वांछनीय से संयुक्त किया है . इसी प्रकार नील स्मेलसर ने
भी मूल्य को ऐसी वांछनीय साध्य स्थितियां बताया जो मानवीय व्यवहार के लिए
पथपदर्शक का कार्य किया करती है अथवा वे तर्कसंगत साध्यों के ऐसे सर्वाधिक
व्यापक विवरण हैं जो सामाजिक क्रिया-क्लाप का मार्ग-दर्शन करते हैं . इस
प्रकार इन परिभाषाओं में मूल्य को मनुष्य के कार्य और व्यवहार का नियमन
करने वाले प्रतिमानों के रूप में स्वीकार किया गया है . अपने इस रूप में
मूल्य समाज के क्रिया-क्लाप का नियमन करते हैं . मूल्य के सम्बन्ध में डा.
कुमार विगल की परिभाषा संक्षिप्त होते हुए भी अत्यन्त सार्थक है, मूल्य
का अर्थ है जीवन-दृष्टि या घोषित वैचारिक इकाई, जिससे हम सक्रिय `नार्म'
भी कह सकते हैं . मूल्य-विवेचन सम्बन्धी उपर्युक्त परिभाषाओं पर विचार
करने के बाद कहा जा सकता है मूल्य मानवीय व्यवहार का नियमन करने वाले
ऐसे उच्च आदर्श हैं जिनकी अवधारणा युग और समाज की स्थितियों के अनुसार
होती चली जाती है . ये मनुष्य श्रेष्ठ से श्रेष्टतर बनाने के प्रयास हैं
. मूल्य को अवधारणा मान लेने से स्वत: ही यह प्रश्न उपस्थित हो जाता है कि
मल्य वस्तुनिष्ट है अथवा व्यक्तिनिष्ट . मूल्य में व्यक्ति की धारणा विशेष
महत्वपूर्ण होती है किन्तु उसमें वस्तु के अस्तित्व को भी पूर्णत: नकारा नहीं
जा सकता इसलिए कहा गया है कि `मूल्य न पूर्णत: वस्तुगत होते हैं और न पूर्णत:
व्यक्तिगत' ये वस्तु व्यक्ति के परस्पर सम्बन्धों, क्रियाओं-प्रतिक्रियाओं,
संघर्षों-संगतियों के फल होते हैं ." इस सम्बन्ध में प्राय: हीरे का उदाहरण
दिया जाता है . मान लीजिए कोई व्यक्ति हीरे के महत्ब को नहीं जानता और
उसे सामान्य पत्थर का टुकड़ा मानकर छोड़ देता है तो उससे हीरे का मूल्य कम
नहीं हो जाता है . इसी प्रकार कोई भी मूल्य स्वयं में मूल्यवान होते हुए
भी तब तक सार्थक नहीं है जब तक मूल्यांकन-कर्ता या उस मूल्य का धारक उससे
लाभ, सुख या आनन्द प्राप्त नहीं करता है . मूल्य धारणा होने के कारण स्वयं
अपने में मूल्यवान नहीं होता, उसे मूल्य रूप में ग्रहण करने वाली दृष्टि
ही सार्थकता प्रदान करती है . इसलिए मूल्य कभी भी समाज-संदर्भों से अलग
अपना कोई महत्त्व नहीं रखता, उसका स्वरूप व्यक्तिनिष्ठ ही अधिक है . कुछ
समय पश्चात् व्यक्ति विशेष के मूल्य ही समूह या समाज में स्वीकृत हो जाते
हैं . मूल्य-परिवर्तन सामाजिक स्थितियों में परिवर्तन आने से मूल्यों
में परिवर्तन होता रहता है . इसीलिए मूल्य `शाश्वत नहीं, परिवर्तमान'
होते हैं . सामाजिक परिवर्तन किन्हीं आन्दोलनों से परिचलित होते हैं
. किन्हीं सुनिश्चित मूल्यों में आस्था ही एक जैसे विचारों के मनुष्यों
को आंदोलनबद्ध कर सामाजिक परिवर्तन की भूमिका का निर्माण करती है . इसीलिए
नए जीवन मूल्य पहले किसी एक ही व्यक्ति या समूहतक सीमित रहते हैं फिर उस
विचारधारा का प्रसार होकर धीरे-धीरे वे मूल्य व्यापक और सर्वग्र बनते हैं
. वे सामाजिक आंदोलन और मूल्य परिवर्तन विदेशी संस्कृति के सम्पर्क द्वारा
भी संभव होते हैं . नयी जीवन-स्थितियों में मनुष्य की रूचियां और आत्मीय
सम्बन्ध भी परिवर्तित हो ही जाते हैं . सम्बन्धों की यह बदली स्थिति नये
जीवन-मूल्यों की सृष्टि में सहायता करती है . विज्ञान और तकनीक के प्रभाव
तथा औद्योगीकरण का मूल्य-परिवर्तन पर सर्वाधिक प्रभाव पड़ता है . व्यापक
औद्योगीकरण और तकनालाजी का विकास हमारे ज्ञान और तर्क में वृद्धि करने के
साथ-साथ हमें सर्वथा नवीन जीवन-स्थितियांप्रदान करता है . मूल्य अपने को इन
नयी जीवन-स्थितियों के अनुरूप ढाल लेते हैं.या कहें कि मनुष्य-मूल्यों को
जीवन-स्थितियों के अनुरूप बना लेता है . नये-नये उपकरणों मशीन आदि की ईजाद
मनुष्य को अपने जीवन मूल्यों में पुनर्वीक्षण की आवश्यकता अनुभव करा देती
है, बढ़ता हुआ औद्योगीकरण एक नई नागरिक सभ्यता और महानगरीय जीवन-परिवेश
को जन्म देता है . तकनीकी विकास द्वारा दी गई ये नवीन जीवन-स्थितियां
मनुष्य को मूल्यों के पुनर्मानकीकरण के लिये बाध्य करती है . आज मनुष्य
का परिवेश तकनीक के द्रुत विकास से दूषित हो गया है. तकनीकी-ज्ञान के इस
अप्रत्याशित विस्फोट ने मनुष्य-मनुष्य के बीच, उनके आत्मीय सम्बन्धों
के बीच शून्य का अन्तराल भर दिया है . विचारकों ने यांत्रिकी विकास के
संकटों से मनुष्य को सचेत किया है . इससे पारिवारिक सम्बन्धों, रिश्तों
में बड़ा भारी परिवर्तन घटित होता है . आत्मीय सम्बन्धों का आधार प्रेम
समाप्त होता जाता है और हमारे ये प्रिय सम्बन्ध अर्थाश्रित होते जाते हैं
. सम्बन्धों में त्याग के स्थान पर स्वार्थ प्रमुख होता चला जाता है .
व्यक्तिगत स्वतन्त्रता का मूल्य प्रमुख होकर वह व्यक्ति को परहित चिन्ता
में नहीं, व्यक्तिगत सुख में प्रवृत करता है . इस प्रकार तकनीकी विकास
अपने प्रकार से हमारे जीवन-मूल्यों को परिवर्तित करता है . तकनीकी ज्ञान
जिन नये उपकरणों, मशीनों, रोग-उपचार-विधि आदि को विकसित करता है, इसमें भी
जीवन-मूल्यों में परिवर्तन घटित होता है . उदाहरणार्थ गर्भ-निरोधक साधनों
और मातृत्व को संभव बनाने वाले वीर्य और ढिम्बाशय बैंकों ने व्यक्तिगत
स्वतन्त्रता, जैविक आवश्यकता, यौनशुचिता आदि के पुरातन मानों को गम्भीर
चुनौती दे दी है . इन जीवन-स्थितियों में सौन्दर्य, सुख और आनन्द, सामाजिक
न्याय आदि के मूल्य और धारणायें परिवर्तित हो गई हैं . मूल्य-परिवर्तन को
दिशायें: भारतीय सन्दर्भ तकनीकी विकास, ज्ञान-विज्ञान के आधुनिकतम उपकरणों
और संचार-साधनों की सुविधाओं से आज विश्व भौगोलिक दृष्टि से बहुत छोटा
हो गया है . विश्व के किसी भी कोने से घटी कोई घटना या ज्ञान-विज्ञान की
उपलब्धि सभी को प्रभावित करती है . इसलिए मूल्यों का परिवर्तन भी प्राय:
सर्वत्र एकसा होता है, इसलिए भारतीय सन्दर्भ में जब हम मूल्य परिवर्तन
की बात करते हैं हम भारतीय समाज को विश्व से सर्वथा अलग-अलग नहीं मान
सकते . फिर भी शिक्षा-दीक्षा, परम्परा, तकनीकी विकास, औद्योगीकरण आदि की
मात्रा पर ही समाज का आधुनिकीकरण और मूल्य-परिवर्तन निर्भर रहता है . इसलिए
अपनी परम्परा परिवेश और परिस्थितियों के अनुरूप ही प्रत्येक समाज के मूल्य
विकसित होती है . आधुनिकीकरण के परिणामस्वरूप भारतवर्ष में भी मूल्य, दृष्टि
परिवर्तित हुई है . इस परिवर्तित मूल्य-दृष्टि का संक्षिप्त विवेचन आवश्यक
है . इस परिवर्तित मूल्य-दृष्टि को धार्मिक, सामाजिक और नैतिक मान्यताओं
के क्षेत्र में ही विशेषत: परिलक्षित किया जा सकता है .धार्मिक क्षेत्र इस
शती में धार्मिक-क्षेत्र के मूल्यों में महत्वपूर्ण परिवर्तन घटित हुए हैं
. औद्योगिक क्रान्ति के समय से ही ईश्वरीय सत्ता से मनुष्य का विश्वास
उठने लगा था . वैज्ञानिक युग की बौद्धिकतावादी दृष्टि ने आलौकिक तत्त्व
(सुपर नेचुरल ऐलीमेंट) और ईश्वरीय अवतार कार्यों को `क्यों' और `कैसे' की
दृष्टि से देखना प्रारम्भ कर दिया . डार्विन की विकासवादी सिद्धांत दृष्टि
ने अलौकिक सत्ता और शान्ति में विश्वास को और भी कम किया .
