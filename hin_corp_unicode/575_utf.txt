<ःइन्डि ळिटेरटुरे><ठेद्ट् भोओक्><ढेवेन्ड्रनट्ह् श्हर्म><आटिट्हिडेवो भ्हव्><१९८७><ण् छ् ऐ ष् ठ् (खिस्होरे भ्हर्टि)><णेत् ढेल्हि><१०५-१०८><११०६><श्हर्म, ढ्-आटिट्हिडेवो भ्हव्-ट्द्ट्-औ>

+ अतिथिदेवो भव
नाम नहीं बताऊँगा, पर कुछ बड़े लोगों के बारे में सुना है कि वे कभी खाना अकेले
नहीं खाते, कोई-न-कोई आगंतुक उनके साथ अवश्य बैठता है. बड़ा चाहे मैं उतना न होऊँ
पर इसका नाज़ मुझे भी है कि मैंने अकेले कब खाना खाया, यह याद नहीं. एक अतिथि
विदा लेते नहीं कि दूसरे आ धमकते हैं. मैं इसे अपना सौभाग्य मानता हूँ कि मेरे ऊपर
लोगों की इतनी कृपा है. बचपन से सुनता आया, बुद्धि होने पर पढ़ा भी कि 'अतिथिदेवो
भव.'
पुराणों में कई कहानियाँ मिलीं जिनमें अतिथि-सत्कार की महिमा अपनी पराकाष्ठा पर है.
लोगों ने अतिथियों के स्वागत-सत्कार में अपने हाथ से अपने पुत्र तक का वध करने में
संकोच नहीं किया. राजा मयूरध्वज का यश आज भी अक्षुण्ण है. जब अतिथि को देवता ही
मान लिया तो फिर उसके लिए अकरणीय क्या रहा?
मैंने अतिथि शब्द के समानांतर एक दूसरा शब्द गढ़ा है-'असमय'. अतिथि का अर्थ है
जिसकी तिथि न हो अर्थात् आने का दिन निश्चित न हो, मतलब कि जो बिना पूर्व सूचना
के अकस्मात टपक पड़े. ठीक उसी तरह 'असमय' का अर्थ कीजिए कि जिसका समय न हो जो
जब चाहे आ जाए और आने में ही नहीं जाने में भी 'असमय' हो. तात्पर्य कि कब तक रहेगा,
कब जायेगा इसका कोई ठिकाना नहीं. मैं 'अतिथियों' से नहीं घबराता पर 'असमय' से
जरूर काँपता हूँ, कारण कि मैं कामकाजी आदमी हूँ. इस युग में कौन कामकाजी नहीं है.
जिसको देखिए वही व्यस्त, व्यस्तता के मारे सब परेशान हैं. आजकल बड़प्पन दिखाने के
जो कई साधन हैं, उनमें एक यह कहना भी कि 'क्या बताऊँ साहब, खाना खाने तक की फुरसत
नहीं मिलती, नींद और चैन हराम है.'
बात बहुत गलत हो, ऐसा नहीं. जिसको देखिए, चेहरे पर हवाइयाँ उड़ रही हैं, नाक की
सीध में दौड़ा चला जा रहा है. जिधर नज़र डालिए उधर ही भाग-दौड़. आदमी ने मशीनें
ईजाद कीं आराम के लिए, मगर मकड़े की तरह वह उन मशीनों में ही उलझकर अपनी आज़ादी
खो बैठा, अपनी आदमियत खो बैठा. बाल-बच्चों के बीच भी दस मिनट इत्मीनान से बैठने
का, दिल बहलाने का समय नहीं मिलता. आनंद को भी कठोर कर्तव्य न मान लीजिए तो वह
कभी हाथ न लगे. ऐसी स्थिति में जब कोई आता है तो स्वभावत: हृदय शंकाकुल हो उठता
है.
अतिथिदेव आते हैं तो केवल अन्न खाते हैं किन्तु 'असमयदेव' तो जान खा जाते हैं.
यों आजकल अन्न भी कुछ कम महँगा नहीं है पर जान तो इससे अधिक महँगी है ही.
कभी-कभी दोनों का जब समन्वय हो जाता है, तब तो कुछ पूछिए ही नहीं. 'अतिथिदेवो भव'
का सिद्धांत कभी ठीक रहा होगा.
पहले अतिथिदेव छठे-छमासे कृपा करते थे, क्योंकि यातायात के साधन इतने समुन्नत और
सुलभ न थे, दुनिया बहुत बड़ी थी, खाद्यान्न की कमी न थी, दस बजे काम पर पहुँचने
की बाध्यता नहीं थी, कृत्रिमता और प्रदर्शन जीवन के अनिवार्य अंग नहीं बने थे, एक
कमरे के फ्लैट में पूरा परिवार लाज-संकोच छोड़कर नहीं रहता था. आसमान की तरह जीवन
भी खुला था, पृथ्वी के समान हृदय भी विशाल था. अत: अतिथिदेव का आना आनंद का मूल
था. आज तो स्वयं के खाने के लाले पड़े हैं, फिर अतिथिदेव को क्या भोग लगाएँ? जब
अपने सोने के लिए ही जगह पर्याप्त नहीं है तो उनके लिए कहाँ बिस्तर बिछाएँ? जब
अपने प्रियजनों के बीज दस मिनट बैठने का अवकाश नहीं है, तो उनके साथ संलाप का एक
घंटा कहाँ से निकालें? मगर यह आपकी लाचारी आप तक रही. यह सब होते हुए भी अतिथिदेव
आते हैं, आते रहेंगे और आपको 'भेष कुभेष अनख आलसह' उनका स्वागत-सत्कार करना पड़ेगा
ही. आपको छोड़कर आखिर वे जाएँ भी कहाँ? आपसे बढ़कर उनका कोई आत्मीय हो भी तो?
अभी हाल में मेरे यहाँ एक अतिथिदेव पधारे. पधारने के पहले उन्होंने पत्र लिखा कि
मुझसे मिले बहुत दिन हो गए हैं. अत: मिलने की बड़ी उत्कंठा है. यों गौणरूप से एक
छोटा-मोटा दूसरा काम भी है. अब काम गौण था या मैं, यह आपसे क्या कहने की ज़रूरत है,
पर चाहे जैसे भी हो उन्होंने मुझे याद किया. इसके लिए मैं उनका अनुगृहीत अवश्य हूँ.
अपने अतिथियों की वैयक्तिक विशेषताओं का वर्णन करूँ तो महाभारत की संख्या एक से
दो हो जाएगी और वेदव्यास का यह दावा कि महाभारत के जैसा दूसरा ग्रंथ नहीं लिखा
जा सकेगा, खंडित हो जाएगा. महर्षि के वचन की मर्यादा भग्न करना नहीं चाहता पर इतना
तो कह ही दूँ कि अतिथि भी एक-से-एक आते हैं. एक मेरे नियमित अतिथि हैं, नियमित
इसलिए कि उन्होंने मुझे अपना शाश्वत कृपा-पात्र बना रखा है. उनकी कई खूबियाँ हैं,
एक से एक मजेदार, एक से एक पुरलुत्फ़, खासकर भोजन के मामले में बहुत ही सावधान.
उदाहरणार्थ, दाल में पानी का अंश उन्हें असह्य है. लेकिन उतनी गाढ़ी दाल तो गले
के नीचे उतर नहीं सकती. इसलिए उसे ढीला करने के लिए कम-से-कम सौ ग्राम शुद्ध घी
चाहिए. और, मेरे घर में घी का चलन वर्षों से बंद है. कुछ इसलिए नहीं कि मुझे घी
पसंद नहीं, बल्कि इसलिए कि मैं यह जान चुका हूँ कि शुद्ध घी का युग इतिहास का
विषय बन गया. भगवान् ने आँखें दी हैं देखने को और बुद्धि दी है समझने को. इनके
रहते मैं अंधा बनूँ यह मुझे स्वीकार नहीं. अत: जब कोई यह कहता है कि वह बाज़ार
से खरीदकर शुद्ध घी खाता है तो पहुँचे हुए संत की तरह मैं केवल चुप रह जाता हूँ
या कभी हल्के मुस्करा देता हूँ. अब मैं एक ही प्रमाण पर विश्वास करता हूँ और वह
है प्रत्यक्ष, शेष प्रमाण दार्शनिक चर्चा के लिए ही उपयोगी हैं.
पत्नी बीमार है, नौकर एक हते की छुट्टी लेकर घर गया. तीन महीने हो गए. नया नौकर
रख नहीं सकता, क्योंकि जान-बूझकर घर में चोर कौन बुलाए? इसलिए जब तक वह नहीं
आता तब तक स्वयंसेवक बनकर रहना है. महीने का अंतिम सप्ताह है. ऐसे शुभ अवसर पर
पधारते हैं, अतिथिदेव. क्या खाऊँ, क्या ले जाऊँ परदेश. पर नहीं खिलाऊँगा, सत्कार
नहीं करूँगा, क्या यह संभव है?
और मैंने जो कहा वह क्या मुझ पर भी उतना ही लागू नहीं है? आखिर मैं भी तो किसी का
अतिथि होता हूँ.
