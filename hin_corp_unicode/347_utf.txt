<शोचिअल् श्चिएन्चे><ळोगिच्><झगट् शिन्ग्ह्><भलक् खि ख्स्हम्ट भड्हयेन्><१९८४><फ्रब्हट् फ्रकस्हन्><ढेल्हि><१२६ टो १३३><२४००><झगट् - भलक् खि ख्स्ह्म्ट भड्हयेन्>

सुरजीत--उम्र १३ साल, आठवीं कक्षा की छात्रा थी. उसके पिता बढ़ई का काम करते थे. और इस लड़की की माता उनकी तीसरी पत्नी थी; पहली दोनों का देहान्त हो गया था.
सुरजीत को इसलिए मेरे पास भेजा गया कि वह दिन-प्रति-~दिन समस्याग्रस्त
लड़की बनती जा रही थी. शिक्षा में उसकी जरा भी रुचि नहीं रही थी और जीवन
में कोई उत्साह नहीं रह गया था. जहाँ बैठी रहती, बैठी ही रहती--सहमी हुई.
कोई थप्पड़ मार दे तो भी कोई प्रतिक्रिया नहीं. कपड़े मैले हैं तो मैले
सही. किसी बात का कारण पूछो तो बिलकुल चुप. माता-पिता शिक्षा में उसके
पिछड़ेपन के कारण तो चिन्तित थे ही, परन्तु सबसे बड़ी चिन्ता तो यह थी कि
लड़की और इतनी सहमी हुई--इसका भविष्य क्या बनेगा? कौन इससे विवाह करेगा?
और अगर किसी ने विवाह कर भी लिया तो गृहस्थी कैसे सँभालेगी? शिक्षा का इस
परिवार में अधिक महत्व नहीं था. परन्तु इतना सहमा और डरा होना कैसे
बरदाश्त किया जाए? माँ तो इस बात से भी डरती थी कि अगर कोई लड़की को
उठाकर भी ले जाए तो यह किसी को आवाज भी नहीं देगी.
उसके पिता ने अपने भाई के कहने पर लड़की की डॉक्टरी जाँच भी करायी--वह
बिलकुल ठीक थी--ब्लड-प्रेशर भी ठीक था और शरीर की क्रियाएँ भी तकरीबन
सामान्य थीं.
जिस समय वे लोग लड़की को मेरे पास लेकर आये, उस समय उसके पाँच सम्बन्धी
साथ आये. मैंने केवल उसके पिता को बैठने के लिए कहा और बाकी लोगों से
प्रार्थना की कि वे बाहर प्रतीक्षा करें. पिता चाहते थे कि लड़की भी बैठे
ताकि वे साफ-साफ बता सकें कि लड़की क्या है. परन्तु मैंने सुरजीत को बाहर
भेज दिया. पहले पिताजी ने समस्या बतायी, जिसका वर्णन ऊपर हो चुका है.
पिताजी वर्तमान के बारे में इतने चिन्तित थे, जितने उसके भविष्य के बारे
में. वे जानना चाहते थे कि समस्या क्या है. क्या भोजन में किसी चीज की
कमी है? अगर ऐसा हो तो वे बादाम अथवा खालिस घी का प्रबन्ध करें. मैंने
कहा कि अभी लड़की से मिलना है, मिलने के बाद ही बता सकूँगा. फिर मैंने
उसकी माँ को अन्दर बुलाया. माँ ने भी लगभग वही बातें कहीं, परन्तु अधिक
जोर से. उनको शक था कि लड़की पर किसी ने जादू टोना किया है, या उनकी
देवरानी ने--जिसकी लड़की को दो साल पहले सुरजीत पढ़ाई में पीछे छोड़ जाती
थी--कुछ खिला दिया है. मैंने उनको यह समझाने की कोशिश की कि ऐसा नहीं है;
परन्तु अपने प्रोग्राम में यह शामिल कर लिया कि कारण जानने के लिए माता
की शंका पर भी कुछ ध्यान देना होगा . लड़की से मिलना मैंने अगली बार में
शामिल कर दिया और इस बात पर उनको मनाया कि जब अगली बार लड़की आए तो केवल
उसकी बड़ी बहन--जो उस लड़की से १०-१२ साल बड़ी थी--साथ आए. उसके पिताजी
ने तो आपत्ति नहीं की, परन्तु लड़की की माता यह जानने को बड़ी उत्सुक थी
कि लड़की को हुआ क्या है. उसने हाथ जोड़ना शुरू कर दिया कि उसे भी आने की
अनुमति दी जाए. मैंने मान लिया.
लड़की से मेरा पहला साक्षात्कार (ईन्टेर्विएत्) उसकी बड़ी बहन के सामने हुआ.
मैंने उससे कुछ पूछने की कोशिश नहीं की, सिर्फ एक कागज सामने रख दिया और
उससे अपना नाम लिखने के लिए कहा. लड़की चुप बैठी रही. बड़ी बहन ने उसे
फटकारा कि तुम इतना भी नहीं कर सकतीं? ये तुम्हें ठीक करना चाहते
हैं--तुम अगर इतना भी काम नहीं करोगी तो ठीक कैसे होगी? और जब ठीक नहीं
होगी तो सारी उम्र रोती फिरेगी और तुम्हें कोई नहीं पूछेगा. मैंने बहन को
बोलने से रोक दिया और लड़की से कहा--जो ये कह रही है उसका नाम लिखने के
साथ कोई सम्बन्ध नहीं है. मैं तुमसे कुछ नहीं चाहता, सिर्फ नाम लिख दो.
मैं यह देखना चाहता हूँ कि तुम्हारी लिखावट कैसी है. इस लिखावट से मुझे
पता लग जाएगा कि तुम असल में क्या हो. अगर पूरा नाम सुरजीत कौर नहीं
लिखना चाहती तो केवल सुरजीत लिखो. परन्तु डरो नहीं. तुम्हारे हाथ-पैर और
दूसरी इन्द्रिया सामान्य हैं. अपने पाँव से चलकर आयी हो--दो-~तीन जगह
भीड़भाड़वाली सड़क पार की है. ३२ सीढ़ियाँ चढ़ी हैं; आकर बड़े आदर से
मुझे नमस्कार किया है और बड़े आराम से कुर्सी पर बैठ गई हो. जो मनुष्य
इतने काम कर सकता है और जो पढ़ता-पढ़ता आठवीं कक्षा तक पहुँच गया है, वह
शारीरिक और मानसिक तौर पर सामान्य है. और जो समस्या है ही, वह इन सब
बातों के होते हुए सुलझ सकना कोई कठिन काम नहीं होना चाहिए. अभी तो मैं
केवल इतना कह रहा हूँ कि तुम अपना नाम लिख दो. शेष बाद में देखा जाएगा.
इसमें कोई जल्दी भी नहीं है--दो-तीन मिनट ठहरकर भी लिख सकती हो. हिन्दी
चाहो तो हिन्दी में, नहीं तो अंग्रेजी में लिख सकती हो.
मेरे चुप होने के फौरन बाद लड़की ने पेन उठाया और हिन्दी में अपना नाम
मोटे अक्षरों में लिख दिया. ज्यों ही उसने पेन रखा, मैंने आग्रह किया कि
दुबारा अपना नाम लिखो, परन्तु अक्षर जरा छोटे हों. उसने कलम उठायी और
बहुत छोटे अक्षरों में अपना नाम लिख दिया. मैं मुस्कराने लगा और
कहा--मैंने इतने छोटे नहीं कहे थे--बड़ी कंजूस हो. अगर मैं कभी तुम्हारे
घर आऊँ तो चाय का कप भी एक-चौथाई से अधिक नहीं भरोगी. वह जरा मुस्करायी,
परन्तु बहन की तरफ देखकर फिर सहम गई.
दो-तीन मिनट के बाद मैने उसको एक डिब्बा दिया, जिसमें कुछ सिक्के पड़े
थे--कुछ रुपये थे, कुछ पचास पैसे के सिक्के, कुछ पचीस के और कुछ
पाँच-पांॅच के. मैंने उन मिलेजुले सिक्कों को अलग-अलग ढेरों में रखने को
कहा. पहले तो वह थोड़ी डरी, परन्तु मेरे फिर कहने से सब सिक्कों को
अलग-अलग कर ढेरियों में रख दिया.
लड़की कुछ कॉपी-किताबें भी साथ लायी थी. मैंने उन्हें देखा और एक-एक करके
वापस कर दिया. लड़की डरी-डरी मेरी तरफ देख रही थी, परन्तु ज्यों ही मैं
किसी कॉपी पर रुक जाता, वह और सहम जाती. सब कॉपियों को देखने तक बेचारी
को पसीना आना शुरू हो गया. झट से मैंने उसकी बहन को कहा कि मैंने जाँच
(ठेस्ट्) कर ली है कि लड़की का दिमाग और शरीर दोनों ठीक हैं. कुछ खेल
बताऊँगा जो करवाने से यह लड़की ठीक हो जाएगी. इस पर कोई गुस्सा न हुआ
करें. अगली वार्षिक परीक्षा तक--जिसमें अभी ६ महीने बाकी थे--यह इस योग्य
हो जाएगी कि पास हो सके और घर के भी कुछ काम-काज में रुचि लेने लगे. बहन
तो कुछ आश्चर्य में पड़ गई. परन्तु लड़की के चेहरे से प्रतीत होता था कि
वह पहले से कुछ प्रसन्न है. हर निराश व्यक्ति के मन में एक आशा की किरण
होती है; वह कभी-कभी उसे बाहर लाकर वातावरण की जाँच (ठेस्ट्) करता है कि
उसकी आशा का कोई साझीदार है या नहीं. परन्तु जब उसके आसपास के लोग निराशा
के राग आलापना शुरू कर देते हैं तो फिर वह आशा की खिड़की बन्द करके पहले
से भी अधिक उदास हो जाता है. यही हाल उस बेचारी लड़की का था.
दूसरी मुलाकात में लड़की कुछ अधिक स्वतन्त्र-सी प्रतीत होती थी. उसकी बहन
को बाहर बैठा दिया गया. उसकी माता को मैंने कह दिया था कि लड़की ठीक हो
जाएगी, परन्तु समय लगेगा. माँ की फौरन यही प्रतिक्रिया थी कि वह १८ साल
की उम्र तक भी ठीक हो जाए तो वह गंगा नहाए. ऐसे परिवारों में लड़की के
सारे जीवन की धुरी उसके विवाह के आसपास घूमती है. यह अधिकतर लड़कियों के
लिए तो ठीक ही होता है; परन्तु जिनकी कुछ सामान्य से अधिक शक्तियाँ या
आकांक्षाएंॅ हों, उनको इस घेरे के गिर्द ही घुमाने से उनका परिवार और समाज
के प्रति विश्वास टूट जाता है. कुछ तो विद्रोह करके अपना जीवन आप बना
लेती हैं, बाकी हारी-थकी अपने मन में ही कुढ़ती-गलती जीवन गुजारती रहती
हैं.
इस मुलाकात (शिट्टिन्ग्) में मैंने लड़की को १ मीटर का एक धागा दिया, जिसके
सिरे पर एक बटन लगा हुआ था. मेरे कहने पर उसने दूसरा सिरा मुँह में रखा
और लटक रहे धागे को बिना हाथ लगाये मुँह में खीचना शुरू कर दिया. यह
करते-करते भी वह दरवाजे की तरफ देखती रही कि कहीं उसकी माता या बहन तो
नहीं देख रहीं. असफल होने का डर तो उसे था ही, परन्तु उससे बड़ा बोझ यह
प्रतीत होता था कि यह असफलता एक और ताना बन जाएगी. लड़की को मुँह में
धागा खींचने के लिए बहुत प्रयत्न करना पड़ा और कई बार तो उसका मुँह लाल
भी हो गया. जब धागा बटन तक उसके मुँह में पहुँच गया तो वह प्रसन्न नजर
आने लगी. मैंने वह धागा कूड़ेदान में फेंकने के लिए कहा और फिर लड़की
आराम से कुर्सी पर बैठ गई. दो-तीन मिनट आपस में हमारी कोई बात नहीं हुई;
उसके बाद मैंने उसको कैंची से काटने के लिए दो तस्वीरें दीं. धीरे-धीरे
वह उस खेल में लग गई और ७-८ मिनट तक लगी रही. कैंची चलाते वक्त वह कुछ
घबराई-घबराई थी और हाथ के चलने से कुछ ऐसा प्रतीत होता था कि उसके हाथ
काम को ठीक ढंग से नहीं कर पा रहे थे. वह ठीक करने के लिए जोर तो लगा रही
थी, परन्तु प्रतीत ऐसा होता था कि उसका हाथों पर नियन्त्रण कम है. यही
कारण था जो उसके आत्म-विश्वास को तोड़ चुका था. मैंने उसको हौसला दिया कि
डरने की कोई बात नहीं है. मैं उसे कुछ कसरतें (ऐदेर्चिसे) करवाऊँगा, जिससे
उसके हाथ भी ठीक चलने लगेंगे और उसको लिखने के लिए इतना जोर भी लगाना
नहीं पड़ेगा. शरीर और मांसपेशियों में छोटे-मोटे परिवर्तन होते रहते
हैं-कभी कोई अंग थोड़ा-सा पीछे रह जाता है और दूसरा आगे चला जाता है.
उसका डर कुछ कम हुआ. जब मैंने पूछा कि उसको विशेष समस्या लिखने में नजर
आती है? तो `हां' में सिर हिलाने लगी.
अब मैंने उसे एक ऐसा कागज दिया, जिस पर बहुत-से बिन्दु (ढोट्स्) लगे हुए थे
और जिनको उस लड़की ने जोड़ना था. पहले तो वह घबरायी कि पता नहीं उन
बिन्दुओं (ढोट्स्) को जोड़नेवाली लकीरें सीधी होंगी भी कि नहीं; परन्तु बाद
में उसने प्रयत्न करना आरम्भ किया. पहली लकीर खींची तो वह सीधी नहीं बन
पायी, दूसरी खींची तो बिलकुल टेढ़ी हो गई. तब वह घबरा गई और इससे पहले कि
वह पैंसिल रखती, मैंने उसे हौसला दिया कि डरने की कोई बात नहीं--पहली बार
सबके साथ ऐसा हो जाता है. मैंने वह कागज ले लिया और वैसा ही एक और कागज
जिस पर कम बिन्दु (ढोट्स्) थे--उसके सामने रख दिया और कहा कि बड़ी शान्ति
से वह लकीर खींचे. मैं उसका कोई टेस्ट नहीं ले रहा--मैं तो उसकी सहायता
करने के लिए तैयार हूँ और मेरा लक्ष्य उसकी क्षमता को उस स्तर तक
पहुँचाना है, जहाँ वह सब लकीरें सीधी खींच सके. सुरजीत ने फिर प्रयत्न
किया. इस बार खींची हुई दो लाइनें बिलकुल सीधी तो नहीं थीं, परन्तु पहले
से बेहतर थीं. पहला कागज निकालकर मैंने दोनों उसके सामने रख दिये. दोनों
का फर्क देखकर उसके मुँह पर थोड़ी सी प्रसन्नता दिखाई देने लगी. मैंने
उसे बताया कि उसके अंग बिलकुल ठीक हैं; केवल कुछ मांसपेशियों का दूसरे
का साथ पूरा संतुलन नहीं है. जैसे उसके हाथ थोड़ी-सी कोशिश (फ्रच्टिसे) के
बाद ठीक चलने लगेंगे, जैसे ही देखने या सुनने की शक्ति में कुछ फर्क हुआ
तो उनका भी इलाज हो जाएगा.
सुरजीत ने अब बताया कि लिखने से उसे अब डर-सा लगने लगा हैं, क्योंकि जरा
भी गलती या भूल हुई नहीं कि स्कूल में टीचर और घर में माँ और बहन की झाड़
शुरू हो जाती है. वह कई बार अकेले में रोती थी और जो डर माँ और बहन उसको
देती थीं कि उसकी शादी नहीं होगी, वह किसी काम की नहीं रहेगी--वे उसकी
कल्पना पर हर समय छाये रहते थे. मैंने उसे विश्वास दिलाया कि ये
त्रुटियाँ जल्दी ही ठीक हो जाएँगी. मैं कुछ कसरत (ऐदेर्चिसे) बताया
करूँगा, जिन्हें वह करती रहा करे, परन्तु किसी के सामने नहीं, ताकि दूसरे
लोग उसके बारे में पूछताछ न करें. डर यह था कि एक तो लोग मजाक करेंगे कि
इतनी बड़ी होकर छोटे बच्चों से खेल करती है; दूसरा अगर उन्होंने उस
अभ्यास के बारे में कुछ और पूछा यह बता न सकी तो यह और घबरा जाएगी.
एक सप्ताह के लिए मैंने उसे दस तस्वीरें दे दीं, जिनको उसने कैंची से
काटना था. इस बात पर मैंने जोर दिया कि जैसे भी उसके हाथ चलें वह उनको
काट ले--डरे बिलकुल नहीं. मैंने उन तस्वीरों पर १ से ७ तक नम्बर लगा
दिये, परन्तु सुरजीत को यह छूट थी कि जिस तस्वीर को चाहे पहले काट ले और
जिसको चाहे पीछे. अब मैंने सुरजीत की माता को अन्दर बुलाया और उसे बताया
कि उनकी लड़की जल्दी ठीक हो जाएगी और दो महीने के अन्दर-अन्दर वह स्वयं
उसकी प्रगति को देख सकेंगी. मैं उनसे केवल एक ही आशा करता हूँ कि जब तक
मेरा इलाज चले, वे लड़की की किसी भूल पर उस पर गुस्सा न दिखाएँ. जो कुछ
हुआ है, उसमें लड़की का कसूर नहीं था; उसकी कुछ मांसपेशियों में मामूली
सी कमजोरी आ गई थी और इसको ठीक कर लेना सम्भव होगा. माता के यह कहने पर
कि पहले तो यह तकलीफ नहीं थी, मैंने बताया कि कुछ ऐसे बालक होते हैं,
जिनकी मांसपेशियाँ छोटे कामों के लिए ठीक होती है; मगर ज्यों-ज्यों काम
बढ़ते हैं या काम के प्रति चेतना बढ़ती है, उनकी मांसपेशियाँ साथ नहीं दे
पातीं. और समस्या यहाँ से पैदा होती है. समझाने के लिए मैंने एक उदाहरण
लिया कि सामान्य मन्दबुद्धि बालक दो-तीन कक्षा तक पढ़ाई कर लेता है,
परन्तु जब उसके सामने गुणा-भाग देने की समस्या आती है तो वह अटक जाता है.
यह लड़की भी छठी कक्षा तक, मांसपेशियाँ कमजोर होते हुए भी काम चलाती रही;
लेकिन अब काम इतना बोझिल हो गया कि वह कुछ घबरा गई है और जितनी उसकी
शक्तियाँ हैं, उनका भी पूरा प्रयोग नहीं कर रही. कुछ दोष मांसपेशियों का
है, कुछ माँ के स्वभाव का जो साधारण बात पर गुस्से में आ जाती है. यह बात
सुनते ही माँ की आँखों में आँसू आ गये और उसने अपने दु:ख सुनाने शुरू
किये--उनके दोनों देवर अच्छे पढ़े-लिखे थे और उनके लड़के-लड़कियाँ अच्छे
नम्बर ले रहे थे. इनके परिवार में एक यह लड़की थी जो सबसे पिछड़ी हुई थी
और जब भी यह फेल होती या कोई काम ठीक ढंग से नहीं कर पाती, उसके मायके पर
इलजाम लगाया जाता कि अनपढ़ घर से आयी हुई माँ अपनी लड़की को कुछ बना नहीं
सकी. माँ को बहुत कष्ट होता था. मैंने उसे समझाया कि लोग तो बातें करते
रहेगे--उनकी जबान को कौन रोक सकता है!
