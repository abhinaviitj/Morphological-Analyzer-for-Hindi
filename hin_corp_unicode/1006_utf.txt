<णटुरल् श्चिएन्चे><श्चिएन्चे अन्ड् शोचिएट्य्><षकेस्ह् श्हर्म><अइग्यनिक् फरिच्हय् खोस्ह्><१९८९><फ्रेम् फ्रकस्हन् ंअन्डिर्><ढेल्हि><७२ टो ७९><२५००><षकेस्ह् -  फरिच्हय् खोस्ह्>

लुई पास्चर
फ्रांस के प्रसिद्ध वैज्ञानिक लुई पास्चर का जन्म सन् १८२२ ई. में नैपोलियन
बोनापार्ट के एक व्यवसायी सैनिक के यहां हुआ था. आप बचपन से ही दयालु प्रकृति
के थे. अपने शैशवकाल में आपने गांव के आठ व्यक्तियों को पागल भेड़िए के काटने
से मरते हुए देखा था. उनकी दर्दभरी चीखों को आप भूल नहीं सके थे. युवावस्था में
भी जब यह अतीत की घटना स्मृति पटल पर छा जाती, तो आप बेचैन हो उठते थे. पर आप
पढ़ने-लिखने में विशेष तेज नहीं थे. इस पर भी आप में दो गुण मौजूद थे, जो
विज्ञान में सफलता के लिए आवश्यक होते हैं - उत्सुकता एवं धीरज. युवावस्था में
आपने लिखा था कि शब्दकोश में तीन शब्द अत्यन्त महत्त्वपूर्ण हैं: इच्छाशक्ति,
काम तथा सफलता.
कॉलेज की पढ़ाई समाप्त कर, अपनी लक्ष्य प्राप्ति के लिए एक रसायन शाला में
कार्य करना आरम्भ कर दिया. यहाँ पर आपने क्रिस्टलों का अध्ययन किया तथा कुछ
महत्त्वपूर्ण अनुसंधान भी किए. इनसे रसायन के रूप में आप को अच्छा यश मिलने लग
गया.
सन् १८४९ ई. में फ्रांस के शिक्षा मंत्री ने आपको दिजोन के विद्यालय में भौतिकी
पढ़ाने के लिए नियुक्त कर दिया. एक वर्ष बाद आप स्ट्रॉसबर्ग विश्वविद्यालय में
रसायन विज्ञान का स्थानापन्न प्राध्यापक बना दिए गए. इस उन्नति का रहस्य यह था
कि विश्वविद्यालय अध्यक्ष की एक कन्या थी जिसका नाम मेरी था. मेरी श्यामल केशों
वाली सुन्दर किशोरी थी. आपकी उससे भेंट हुई. मेरी का अछूता लावण्य आपके ह्रदय
में घर कर गया. भेंट के एक सप्ताह बाद ही आपने मेरी के समक्ष विवाह का प्रस्ताव
रख दिया. मेरी ने आपके प्रस्ताव को ठुकरा दिया. पर लुई पास्चर एक अच्छे
वैज्ञानिक थे. धीरजता आप में थी. मेरी के इंकार करने पर भी आप प्रयत्नशील रहे.
एक वर्ष के बाद आपको अपनी इच्छा पूर्ति में सफलता मिली. मेरी ने आपकी पत्नी
बनना स्वीकार कर लिया.
विवाह के उपरान्त आपकी रुची रसायन विज्ञान से हट कर जीवविज्ञान की ओर अग्रसर
होने लग गई. यह जीवधारियों का विज्ञान है. यह विश्वविद्यालय फ्रांस के अंगूर
उत्पादक क्षेत्र के मध्य में है. वहाँ के मदिरा तैयार करने वालों का एक दल, एक
दिन लुई पास्चर से मिलने आया. उन्होने आप से पूछा कि हर वर्ष हमारी शराब खट्टी
हो जाती है. इसका क्या कारण है?
लुई पास्चर ने अपने सूक्ष्मदर्शी यंत्र द्वारा मदिरा की परीक्षा करने में
घण्टों बिता दिए. अंत में आपने पाया कि जीवाणु नामक अत्यन्त नन्हें जीव मदिरा
को खट्टी कर देते हैं. अब आपने पता लगाया कि यदि मदिरा को २०-३० मिनट तक ६०
सेंटीग्रेड पर गरम किया जाता है तो ये जीवाणु नष्ट हो जाते हैं. ताप उबलने के
ताप से नीचा है. इससे मदिरा के स्वाद पर कोई प्रभाव नहीं पड़ता है. बाद में
आपने दूध को मीठा एवं शुद्ध बनाए रखने के लिए भी इसी सिद्धान्त का उपयोग किया.
यही दूध 'पास्चरित दूध' कहलाता है.
एक दिन लुई पास्चर को सूझा कि यदि ये नन्हें जीवाणु खाद्यों एवं द्रव्यों में
होते हैं तो ये जीवित जंतुओं तथा लोगों के रक्त में भी हो सकते हैं. वे बीमारी
पैदा कर सकते हैं. उन्हीं दिनों फ्रांस की मुर्गियों में 'चूजों का हैजा' नामक
एक भयंकर महामारी फैली थी. लाखों चूजे मर रहे थे. मुर्गी पालने वालों ने आपसे
प्रार्थना की कि हमारी सहायता कीजिए. आपने उस जीवाणु की खोज शुरू कर दी जो
चूजों में हैजा फैला रहा था. आपको वे जीवाणु मरे हुए चूजों के शरीर में रक्त
में इधर-उधर तैरते दिखाई दिए. आपने इस जीवाणु को दुर्बल बनाया और इंजेक्शन के
माध्यम से स्वस्थ चूजों की देह में पहुँचाया. इससे वैक्सीन लगे हुए चूजों को
हैजा नहीं हुआ. आपने टीका लगाने की विधि का आविष्कार नहीं किया पर चूजों के
हैजे के जीवाणुओं का पता लगा लिया.
इसके बाद लुई पाश्चर ने गायों और भेड़ों के ऐन्थ्रैक्स नामक रोग के लिए बैक्सीन
बनायी: पर उनमें रोग हो जाने के बाद आप उन्हें अच्छा नहीं कर सके: किन्तु रोग
को होने से रोकने में आपको सफलता मिल गई. आपने भेड़ों के दुर्बल किए हुए
ऐन्थ्रैक्स जीवाणुओं की सुई लगाई. इससे होता यह था कि भेड़ को बहुत हल्का
ऐन्थ्रैक्स हो जाता था; पर वह इतना हल्का होता था कि वे कभी बीमार नहीं पड़ती
थीं और उसके बाद कभी वह घातक रोग उन्हें नही होता था. आप और आपके सहयोगियों
ने मासों फ्रांस में घूमकर सहस्रों भेड़ों को यह सुई लगाई. इससे फ्रांस के गौ
एवं भेड़ उद्योग की रक्षा हुई.
आपने तरह-तरह के सहस्रों प्रयोग कर डाले. इनमें बहुत से खतरनाक भी थे. आप
विषैले वाइरस वाले भयानक कुत्तों पर काम कर रहे थे. अत में आपने इस समस्या का
हल निकाल लिया. आपने थोड़े से विषैले वाइरस को दुर्बल बनाया. फिर उससे इस वाइरस
का टीका तैयार किया. इस टीके को आपने एक स्वस्थ कुत्ते की देह में पहुँचाया.
टीके की चौदह सुइयाँ लगाने के बाद रैबीज के प्रति रक्षित हो गया. आपकी यह खोज
बड़ी महत्त्वपूर्ण थी; पर आपने अभी मानव पर इसका प्रयोग नहीं किया था.
सन् १८८५ ई. की बात है. लुई पाश्चर अपनी प्रयोगशाला में बैठे हुए थे. एक
फ्रांसीसी महिला अपने नौ वर्षीय पुत्र जोजेफ को लेकर उनके पास पहुँची. उस बच्चे
को दो दिन पहले एक पागल कुत्ते ने काटा था. पागल कुत्ते की लार में नन्हे
जीवाणु होते हैं जो रैबीज वाइरस कहलाते हैं. यदि कुछ नहीं किया जाता, तो नौ
वर्षीय जोजेफ धीरे-धीरे जलसंत्रास से तड़प कर जान दे देगा.
आपने बालक जोजेफ की परीक्षा की. कदाचित् उसे बचाने का कोई उपाय किया जा सकता
है. बहुत वर्षों से आप इस बात का पता लगाने का प्रयास कर रहे थे कि जलसंत्रास
को कैसे रोका जाए? आप इस रोग से विशेष रूप से घृणा करते थे. अब प्रश्न था कि
बालक जोजेफ के रैबीज वैक्सिन की सुईयाँ लगाने की हिम्मत करें अथवा नहीं. बालक
की मृत्यु की सम्भावना थी. पर सुइयां न लगने पर भी उसकी मृत्यु निश्चित् है. इस
दुविधा में आपने तत्काल निर्णय लिया और बालक जोजेफ का उपचार करना शुरू कर दिया.
आप दस दिन तक बालक जोजेफ के वैक्सीन की बढ़ती मात्रा की सुइयाँ लगाते रहे और
तब महान आश्चर्य की बात हुई. बालक जोजेफ को जलसंत्रास नही हुआ. इसके विपरीत वह
अच्छा होने लग गया. इतिहास में प्रथम बार मानव को जलसंत्रास से बचाने के लिए
सुई लगाई गई. आपने वास्तव में मानव जाति को यह अनोखा उपहार दिया.
आपके देशवासियों ने आपको सब सम्मान एवं सब पदक प्रदान किए. उन्होंने आपको
सम्मान में पास्चर इंस्टीट्यूट का निर्माण किया: किन्तु कीर्ति एव ऐश्वर्य से
आप मे कोई परिवर्तन नहीं आया. आप जीवनपर्यन्त तक सदैव रोगों को रोक कर पीड़ा
हरण के उपायों की खोज में लगे रहे. सन् १८९५ ई. में आपकी निद्रावस्था में ही
मृत्यु हो गई.
ग्रेगर जोहन मैण्डल
आनुवंशिकता के जन्मदाता ग्रेगर जोहन मैण्डल का जन्म २२ जुलाई, सन् १८२२ ई. में
मोराविया देश के एक साधारण कृषक परिवार में हुआ था मारविया अब चैकोस्लावाकिया
में है. बालक जोहन परिवार के खेतों में पौधों की देखरेख में मदद किया करता था.
इस कार्य में आपको विशेष आनन्द मिलता था. बचपन में ही आप कृषक पिता से तरह-तरह
के प्रश्न पूछा करते थे कि फूलों के अलग-अलग रंग और रूप कहां से आते हैं. उनके
पास पुत्र के ऐसे प्रश्नों के उत्तर नहीं थे. वे बच्चे को उच्च शिक्षा दिलाना
चाहते थे.
आप का परिवार निर्धनता के अभिशाप से घिरा था. फिर भी पिता ने खर्चे में
कतर-ब्योंत करके बेटे को जैसे तैसे चार वर्ष कालेज में पढ़ाया. जब आप इक्कीस
वर्ष के हुए, तो एक मठ में प्रविष्ठ हुए. सेंट ग्रेगरी के सम्मान में आपने
ग्रेगर नाम धारण किया.
आपने व्यवसाय अच्छा चुना था. मठ में मन रम गया था. आपके साथी भिक्षु प्रेमी एवं
बुद्धिमान लोग थे. वे धर्म से साहित्य तक और कला से विज्ञान तक सभी विषयों की
विवेचना में बड़ी दिलचस्पी लिया करते थे. उनका एक छोटा-सा हरा भरा बगीचा था,
क्योंकि आपको पौधों में विशेष आनन्द आता था इसलिए आपको उसका अध्यक्ष बना दिया.
आपने इस के साथ-साथ अपना धार्मिक अध्ययन भी जारी रखा और सन् १८४७ ई. में पादरी
बन गए.
आपकी विज्ञान में रुची को देखकर, मठ ने आपको दो वर्ष के लिए वेनिस
विश्वविद्यालय में भौतिकी पढ़ने के लिए भेज दिया. जब वहां से अध्ययन पूरा करके
लौटे तो, आल्तब्रून नगर, जहाँ आपका मठ था विद्यालय में भौतिकी की देखभाल किया
करते थे. इन सब से आपने भिक्षु कर्त्तव्यों में किसी प्रकार की कोई बाधा नहीं
पड़ती थी.
यहां भी आपने प्रश्न उठाने आरंभ किए जिन्हें आप पिता के खेत पर उठाया
करते थे. कुछ मटरें चिकनी और कुछ झुरींदार क्यों होती है? आप ऐसा क्या करें,
जिससे कि केवल चिकनी मटर ही उगे. कभी-कभी आप लाल फूलों के ही बीज बोते हैं, तो
कुछ नए पौधों में गुलाबी फूल क्यों आते हैं?
अंत में आपकी उत्सुकता की विजय हुई. आपने कुछ ऐसे प्रयोग करने का निश्चय किया,
जो वास्तव में विज्ञान से संबंधित थे. आपने केवल कल्पना का सहारा नहीं लिया. आप
प्रत्येक बात को ध्यान से देखा करते थे और नोट करते जाते थे; क्योंकि मटर आसानी
से उग आती थी. इसलिए आपने मटर से प्रयोग किए. मटर की जिंदगी छोटी थी और आप
बहुत-सी पीढ़ियों का अध्ययन कर सकते थे.
आपने १८५६ तक के बीच मटर के १०,००० पौधे बोए और उनका प्रेक्षण किया. आपने जिस
तरह की समस्या हल करने का प्रयास किया उसका एक उदाहरण यह है: मटर के एक ऊँचे
और एक छोटे पौधे की संतान ऊँची होगी अथवा छोटी? ऊँचे पौधे और छोटे पौधे से
संतान प्राप्त करने के लिए आपने ऊँचे पौंधे के फूल में से सुनहरी धूलि ली. आपने
इसे छोटे पौधे की स्त्री के सिर पर डाला. इससे जो बीज बने उन्हें आपने बोया. सब
पौधे 'पिता' पौधे की भाँति ऊँचे थे. आपने ऊँचेपन को प्रभावी लक्षण कहा है. जब
इन ऊँची संतानों के बच्चे हुए, उनके बीज उगाए गए, तो आपने पाया कि दूसरी पीढ़ी
अथवा पौधों में सब पौधे ऊँचे नही थे. प्रति तीन ऊँचे पौधों के पीछे एक पौधा
छोटा था. इस छोटे पौधे को दादी की छोटाई आनुवंशिकता में मिली थी. आपने छोटेपन
को अप्रभावी लक्षण कहा.
इसी प्रकार आपने पीले बीजों की मटर को हरे बीजों के साथ संकरित किया. तब आप इस
निष्कर्ष पर पहुँचे कि उनसे उत्पन्न पहली पीढ़ी से सब पौधों के बीज पीले थे.
उसमें अगली पीढ़ी अर्थात् पौधों में तीन पीले और एक हरा था. यहां पीला प्रभावी
और हरा अप्रभावी लक्षण था. आपने इन्हीं प्रयोगों को असंख्य बार दुहराया पर फल
वही निकला. आठ वर्ष तक बड़ी सतर्कता के साथ कार्य करने के बाद, जब आप को पूर्ण
विश्वास हो गया, तो आपने कहा कि पौधों की आनुवंशिकता कुछ अमोघ अपरिवर्तनशील
नियमों के अनुसार कार्य करती है. निश्चय ही आप मनुष्यों पर इस प्रकार के प्रयोग
नहीं कर सकते थे. इसलिए आप इस स्थिति में नहीं थे कि इन नियमों को मानव की
आनुवंशिकता पर लागू करें.
स्वाभाविक ही था कि आप अपने इन नए सिद्धान्तों के विषय में उत्तेजित हों. अब
आपने निश्चय किया कि समय आ गया है जब आपको संसार को बताना चाहिए, कि आपने
किस बात का पता लगा लिया है. सन् १८६५ ई. में आपने एक लेख लिखा और उसे नगर
की वैज्ञानिक सभा के सामने पढ़ा: पर आपने महसूस किया कि कोई भी आपकी बात को
समझ नहीं पा रहा है. श्रोताओं ने नम्रतापूर्वक तालियाँ बजाई और जो कुछ वहाँ
सुना उसे तत्काल ही भूल गए. कदाचित् आप उन्हें अच्छी तरह समझा नहीं सके थे.
आपने घर लौटकर उस लेख को पुन: लिखा. कुछ सप्ताह बाद आपने उसे दूसरी सभा में
पढ़ा, पर यहाँ पर भी किसी श्रोता ने कोई रुचि नहीं ली. शायद उन्होंने समझा हो
कि मटर के पौधों से भी क्या कोई महत्त्वपूर्ण बात सिद्ध हो सकती है. आपका भाषण
एक छोटी-सी वैज्ञानिक पत्रिका में प्रकाशित हुआ. वह शीघ्र ही पुस्तकालय की
अल्मारियों में अपवित्र और अप्रशंसित तथा धूलि से ढक गया.
इससे आप निरूत्साहित हो उठे. कुछ दिन बाद आपने अपने साथी भिक्षुओं से कहा,
"मेरा समय अवश्य एक दिन आएगा."
आपको सन् १८६९ ई. में आपको मठ का ऐबट चुन लिया गया. अब आप मठ के कार्यों में
अधिक व्यस्त हो गए. अनुसंधान करने के लिए समय नहीं मिल पाया. ६ जनवरी, सन् १८८४
ई. को आपने सदा के लिए आँखें मूँद लीं. आपके निधन के उपरांत लोगों ने आपको एक
दयालु, परिश्रमी और छोटे भिक्षु के रूप में स्मरण किया, जिसने अपना बहुत-सा समय
अपने बगीचे में मटर से उलझने में नष्ट कर दिया था. इस तरह आपके जीवन का कार्य-
"मैण्डल का आनुवंशिकता का नियम" अज्ञात रहा आया.
आपके निधन के सोलह वर्ष उपरान्त, विश्व को पता लगा कि आप कितने बड़े वैज्ञानिक
थे. सन् १९०० में तीन यूरोपीय वैज्ञानिकों को उस भूले हुए लेख का पता चला था,
जिसे आपने ३० वर्ष पूर्व प्रकाशित किया था. उन्होंने उसकी महत्ता को जान लिया
और उसका समाचार वैज्ञानिक दुनियां में फैला दिया. शीघ्र ही इस निष्कर्ष पर
पहुंच गए कि आप के नियम केवल पौधों के लिए ही नहीं, जंतुओं एवं मानवों के लिए
भी सही हैं. बाद के प्रयोगों से पता चला कि आपके नियमों के कुछ अपवाद भी हैं.
अब हम उन्हें आपके नियम नहीं कहते, बल्कि आपके सिद्धान्त कहते हैं.
आपके सिद्धान्त कृषकों के लिए बहुत सहायक सिद्ध हुए हैं. उन्होंने कृषकों को
बताया है कि गेहूं, मक्का और दूसरी फसलों की अच्छी किस्में कैसे तैयार की जा
सकती हैं. इन्ही सिद्धान्तों पर चलकर, पशु उत्पादक अधिक मजबूत, स्वस्थ गाएं और
भेड़ों को पैदा करने में सफल हुए हैं. आधुनिक चिकित्सा वैज्ञानिक आपके
सिद्धान्तों के आधार पर यह पता लगाने का प्रयत्न कर रहे थे कि क्या लोगों का
कुछ रोगों की ओर आनुवंशिक रुझान होता है और यदि ऐसा होता है, तो क्या ऐसी
आनुवंशिकता को नियंत्रित किया जा सकता है. इस सिद्धान्त के लिए हम आपके चिर
ऋणी रहेंगे.
