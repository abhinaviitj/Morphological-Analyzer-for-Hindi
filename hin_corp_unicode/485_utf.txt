<शोचिअल् श्चिएन्चे><षेलिगिओन्><भल्रज् ंअड्होक्><ःइन्डु षज्य><१९८३><अइच्हरिक्  फ्रकह्सन्><णेत् ढेल्हि><१५६ टो १६३><२४००><भल्रज् ंअड्होक् - ःइन्डु षज्य>

हिन्दू राज्य की स्थापना के उपाय
पूर्व अध्याय ने हिन्दू राज्य का तर्कयुक्त आधार स्पष्ट कर दिया है.
हिन्दुस्तान हिन्दू राष्ट्र है. इसे हिन्दू राज्य घोषित करना ऐतिहासिक
आव-~श्यकता है. एक विशिष्ट चरित्र वाले राष्ट्र के रूप में हिन्दुस्तान
का भविष्य इस पर निर्भर है.
यह बात न केवल विचारवान राष्ट्रवादियों की समझ में आ रही है, अपितु
जनसाधारण भी इसकी आवश्यकता महसूस कर रहे हैं. वे लोग भी जो मानसिक भीरुता
अथवा दलगत कारणों से इसे सार्वजनिक रूप में मानने की हिम्मत नहीं करते,
हिन्दुस्तान के अन्दर और बाहर के घटना-~चक्र के परिप्रेक्ष्य में यह
मानने लग पड़े हैं कि यह सुझाव तर्कसंगत और विचारणीय है.
परन्तु कुछ ऐसे लोग हैं जो भारत की आज की स्थिति में इसकी सम्भाव्यता के
विषय में शक करते हैं. इस समय भारत के राजनीतिक जीवन पर मैकाले के
आत्मविस्मृत मानसपुत्रों का वर्चस्व है. उनका राष्ट्र विरोधी
साम्प्रदायिक तत्त्वों के तुष्टीकरण की नीति में निहित स्वार्थ पैदा हो
चुका है क्योंकि ऐसे तत्त्वों के सामूहिक मतों के बलों पर ही उनकी
राजनीति चलती हैं. वे यह मानकर चलते हैं कि राष्ट्रीय हिन्दू समाज तो
टुकड़ों में बँटा रहेगा और राजनीतिक दृष्टि से आज की तरह अप्रभावी बना
रहेगा. इसे विघटित रखने में उनका निहित स्वार्थ पैदा हो चुका है. यही
कारण है कि वे आरक्षण नीति द्वारा जाति-व्यवस्था का राजनीतिकरण करके
हिन्दू समाज के और अधिक टुकड़े कर रहे हैं. वे हिन्दू समाज के अन्तर्गत
आने वाले विभिन्न सम्प्रदायों और पंथों के अनुयायियों में भी आपसी
वैमनस्य और अलगाव की भावना पैदा करने अथवा बढ़ाने का प्रयत्न कर रहे हैं.
उनके लिए हिन्दुस्तान में केवल मुसलमान और गैर-मुसलमान रहते हैं. वे
चाहते हैं कि हिन्दुस्तान और हिन्दु शब्द ही जनमानस से मिट जाएँ. वे अपने
इस राष्ट्रघातक दृष्टिकोण को गांधी-नेहरू की धरोहर के रूप में पेश करते
हैं. उनके अनुसार गांधीजी से पहले भारत में कोई राष्ट्र नहीं था और
गांधीजी उनकी कल्पना के मिले-जुले राष्ट्र के पिता और पं. नेहरू उसके
चाचा हैं. वे इस बात को भूलते हैं कि उनकी कल्पना का मिला-~जुला राष्ट्र
तो द्विराष्ट्र के आधार पर १९४७ में भारत विभाजन के समय पानी के बुलबुले
की तरह हवा में उड़ गया था.
परन्तु अब उनमें से भी कुछ लोग यह समझने लग पड़े हैं कि उनका यह
अयथार्थवादी, अनैतिहासिक और तर्क-विरुद्ध दृष्टिकोण उनके व्यक्ति-गत और
दलगत हितों को भी बहुत देर बचा नहीं सकेगा. बढ़ती हुई हिन्दू चेतना और
उभरती हुई हिन्दुत्व की भावना एक ऐसी वास्तविकता बन गई है जिसकी वे भी
उपेक्षा नहीं कर सकते. इसलिए बदल अवश्यम्भावी हो गया है और उसे कोई रोक
नहीं सकता. १९४७ की भूल का सुधार करने और हिन्दुस्तान को हिन्दू राज्य
घोषित करने के लिए अनुकूल परिस्थितियाँ और वातावरण बन रहा है. परन्तु
इतिहास की यह सीख है कि वास्तविकता को मनवाने और सत्य की विजय के लिए भी
प्रयत्न करना पड़ता है. अति प्रशंसनीय अच्छे उद्देश्यों को प्राप्त करने
के लिए भी हर प्रकार के साधन जुटाने और बलिदान करने पड़ते हैं. हिन्दू
राज्य के लिए भी प्रयत्न करने पड़ेंगे.
राज्य एक राजनीतिक अवधारणा है. इस दृष्टि से यह राष्ट्र से कुछ अधिक है.
हिन्दुस्तान को हिन्दू राष्ट्र बनाए रखने के लिए इसे हिन्दू राज्य घोषित
करना आवश्यक है. इसके लिए हिन्दू राज्य से प्रतिबद्ध राजनीतिक आन्दोलन
खड़ा करना होगा. सामाजिक और सांस्कृतिक स्तर पर उभरती हुई हिन्दु चेतना
हिन्दू राज्य के पक्ष में इस प्रकार का राजनीतिक आन्दोलन खड़ा करने में
सहायक हो सकती है, किन्तु इस बात को स्पष्टता समझ लेना चाहिए कि सामाजिक
और सांस्कृतिक चेतना इस उद्देश्य की पूर्ति के लिए तभी सहायक हो सकती है
जब उसकी सोद्देश्य अभिव्यक्ति राजनीतिक क्षेत्र में भी हो.
हिन्दुस्तान में सांस्कृतिक क्षेत्र में हिन्दू चेतना सदा रही है. अब वह
अधिक उजागर हो रही है. इस काम में आर्यसमाज, राष्ट्रीय स्वयंसेवक संघ और
इनसे सम्बन्धित संस्थाएँ और नेता उल्लेखनीय और सराहनीय काम कर रहे हैं.
परन्तु जबतक यह चेतना देश के राजनीतिक जीवन में प्रतिबिम्बित नहीं होती,
तब तक इसका प्रभाव अति सीमित रहेगा. `राजा कालस्य कारणम्' एक शाश्वत सत्य
है. जिस बात का प्रभाव राज-~नीति पर पड़ता है, उसका प्रभाव दूर तक पड़ता
है. इस चिरन्तन सत्य, जिसके समय-समय पर चाणक्य और मारले जैसे राजनीतिक
चिंतक दोहराते रहे हैं, की उपेक्षा नही की जा सकती.
भारतीय जनसंघ जिसकी स्थापना १९५१ में डॉक्टर श्यामाप्रसाद मुकर्जी ने
आर्यसमाज, राष्ट्रीय स्वयंसेवक संघ और सत्य हिन्दुत्ववादी तत्वों तथा
पाकिस्तान से आए विस्थापितों के सक्रिय सहयोग से की थी, का यही राजनीतिक
उद्देश्य था. इसके चिन्तन की दिशा भी यही थी. डॉक्टर मुकर्जी का निकट
सहयोगी और जनसंघ के प्रथम घोषणापत्र के लेखक के रूप में मैं डॉक्टर
मुकर्जी और जनसंघ के निर्माण कार्य में उनके अन्य सहयोगियों के मानस को
अच्छी तरह जानता हूँ. सच तो यह है कि जन-~संघ के मूल महाशय कृष्ण जैसे
कुछ नेताओं को डर था कि इससे जनसंघ का शुरू से ही पंडित नेहरू से खुला
टकराव हो जाएगा. उस समय गाँधी जी की हत्या के कारण पंडित नेहरू, जयप्रकाश
नारायण और उनके तथा-~कथित प्रतिवादी समाजवादी और सेक्यूलरवादी साथी हवाई
घोड़े पर सवार थे. सत्ता उनके पास थी और वे सरकारी साधनों का हिन्दू
भावना को दबाने के लिए खुलकर प्रयोग कर रहे थे. इसीलिए हिन्दू राष्ट्र
शब्द घोषणापत्र से निकाल दिया गया. यह एक दुर्भाग्यपूर्ण बात थी जिसे
डॉक्टर मुकर्जी ने पसन्द नहीं किया. इसलिए उन्होंने जनसंघ के इस विषय पर
मूल चिन्तन की दिसम्बर १९५२ में कानपुर में हुए जनसंघ के पहले राष्ट्रीय
सम्मेलन में भारतीयकरण सम्बन्धी प्रस्ताव में स्पष्ट कर दिया था. यह
प्रस्ताव जनसंघ के संस्थापक अध्यक्ष डॉक्टर मुकर्जी ने स्वयं बनाया और
स्वयं ही इसे प्रस्तुत किया था. यह सर्वसम्मति से स्वीकृत हुआ था. इस
प्रस्ताव में कहा गया था कि जनसंघ चाहता है कि स्वतन्त्र भारत की सरकार
भारतीय राज्य को स्पष्ट हिन्दू दिशा देने के लिए निम्नोक्त पग उठाये.--
१. शिक्षा राष्ट्रीय संस्कृति और परम्परा के अनुकूल हो. उपनिषदों,
भगवद्गीता, रामायण, महाभारत, के साथ-साथ आधुनिक भारतीय भाषाओं का वह
साहित्य और साहित्यकार जिन्होंने भारतीय संस्कृति को जीवित रखने में
महत्वपूर्ण योगदान दिया है, का पठन-पाठन शिक्षा का आवश्यक अंग होना
चाहिए. ताकि वह दिन, जब देश के सभी लोग इस साँझी ज्ञानधारा में आ जाएँ,
निकट लाया जा सके.
२. राष्ट्रीय महापुरुषों के जन्मदिन और राष्ट्रीय पर्व, राष्ट्रीय स्तर
पर मनाए जाएँ. इनमें सभी वर्गों और सम्प्रदायों के लोग भाग लें और सरकार
भी इनके लिए हर प्रकार का आर्थिक और प्रशासनिक सहयोग दे.
३. रक्षाबन्धन, विजयदशमी, दीवाली तथा होली जैसे त्यौहार राष्ट्रीय
त्यौहार घोषित किये जाएँ और इसी रूप में मनाए जाएँ.
४. राष्ट्रभाषा और क्षेत्रीय भाषा के विकास और उनके देश के जीवन के हर
पहलू में प्रयोग की ओर विशेष ध्यान दिया जाए ताकि हिन्दुस्तान का
राष्ट्रीय जीवन राष्ट्रीय संस्कृति और प्रतिभा के अनुरूप विकसित हो सके.
५. संस्कृत भाषा को पुनर्जीवित किया जाए और उसका ज्ञान उच्च-~शिक्षा के
शिक्षार्थियों के लिए अनिवार्य बनाया जाए. इसके साथ-साथ देव-~नागरी लिपि
को देश की सभी भाषाओं की साँझी लिपि के रूप में बढ़ावा दिया जाए और
लोकप्रिय बनाया जाए. ६. भारतीय इतिहास का इस प्रकार पुनर्लेखन किया जाए
कि यह भारतीय राष्ट्र का इतिहास बने, केवल विदेशी आक्रान्ताओं और शासकों
का नहीं. इतिहास का काल-विभाजन विदेशी आक्रान्ताओं के नाम पर न करके उन
सामाजिक आन्दोलनों और क्रान्तियों के आधार पर किया जाए जिन्होंने भारतीय
समाज के विकास में विशेष योगदान दिया है. इतिहास की पाठ्य-पुस्तकों में
भारतीय संस्कृति और विचारों को संसार में प्रचार और प्रसार को विशेष
स्थान दिया जाए.
७. हिन्दुस्तान की सांस्कृतिक उन्नति और राष्ट्रीय एकता के लिए आवश्यक है
कि हिन्दू समाज अपनी आन्तरिक कमजोरियों और विकृतियों को दूर करे. जाति के
आधार पर ऊँच-नीच के भाव को दूर करके और हिन्दू समाज के पिछड़े वर्ग को
उठाने तथा भेदभाव को मिटाने की ओर विशेष ध्यान दिया जाय. इसके लिए आवश्यक
है कि राष्ट्रीय त्यौहार सभी वर्गों के सहयोग और सह कार्य से मनाया जाय.
इस प्रस्ताव से भारतीय जनसंघ की हिन्दु राज्य की कल्पना स्पष्ट लक्षित
होती है. डॉक्टर मुकर्जी की चन्द मास बाद ही जून, १९५३ में कश्मीर की जेल
में रहस्यमयी मृत्यु, पं. नेहरू और उनके सेक्यूलरवादी चेलों-चांटों
द्वारा जनसंघ पर योजनाबद्ध प्रहारों और इसके विरुद्ध सरकारी प्रचार
साधनों के दुरुपयोग के बावजूद, जनसंघ की निरंतर प्रगति इस बात का प्रमाण
थी कि हिन्दू राष्ट्र और हिन्दू राज्य सम्बन्धी विचार लोकप्रिय हो रहे
हैं. १९६७ के आम चुनाव में लेखक को राष्ट्रीय अध्यक्ष के रूप में जनसंघ
का नेतृत्व करने का गौरव प्राप्त था, जनसंघ देश के बड़े भाग में कांग्रेस
के बाद दूसरे बड़े दल और उसके प्रभावी विकल्प के रूप में उभरा था. उस
चुनाव में मैंने अपने भाषणों और नीति-कथ्यों में यह स्पष्ट कर दिया था कि
जनसंघ भारत को हिन्दू देश मानता है और इसकी नीतियों को हिन्दू हितों के
अनुरूप दिशा देगा. मैंने यह भी स्पष्ट किया था कि जनसंघ को मुस्लिम मतों
की चिन्ता नहीं, वह उसके बिना भी जीतेगा और जीता भी. जब इस प्रकार जनसंघ
ने हिन्दू शक्ति का परिचय दिया तब जामा मस्जिद दिल्ली के इमाम मौलान
बुखारी जैसे अनेक मुस्लिम नेता भी अपने आप जनसंघ के नेताओं के सामने
सिज़दा करने लगे.
१९६९ में जनसंघ ने पटना में हुए अपने राष्ट्रीय सम्मेलन में १९५२ के
भारतीयकरण के प्रस्ताव में अपनी आस्था को दोहराया था और भार-~तीयकरण के
सम्बन्ध में एक और प्रस्ताव पारित करके १९५२ के प्रस्ताव का विस्तार किया
था. इसमें कहा गया था कि--
१. राष्ट्रवाद जो देश को एक सूत्र में बाँधने वाले तत्त्वों और भावनाओं
का समूह होता है, की भावना को जगाने और सबल बनाए रखने के लिए हर सम्भव
प्रयास किया जाना चाहिये. इसके लिए यह आवश्यक है कि राष्ट्रवाद की
परिक्लपना और इसके मूल स्रोतों को ठीक रूप से समझा जाये.
२. भारतीयकरण को, जिसका अर्थ सम्प्रदाय, क्षेत्र, भाषा इत्यादि के प्रति
आस्थाओं पर देश के प्रति आस्था को वरीयता देना है, राष्ट्रीय आन्दो-~लन
के रूप में अपनाया जाये ताकि यह पृथतावादी, देश के बाहर आस्था रखने
वालों और प्रत्यक्ष या परोक्ष रूप में द्विराष्ट्र में विश्वास रखने वाले
तत्त्वों को राष्ट्रीय धारा में लाने का सशक्त साधन बन सके.
३. जम्मू-कश्मीर को शेष भारत के साथ पूरी तरह मिलाने के लिए अविलम्ब
प्रभावी पग उठाए जाएँ और गजेन्द्रगडकर आयोग के जम्मू और लद्दाख क्षेत्र
के सम्यक् विकास के लिए दिए गये सुझावों को अमल में लाया जाय.
४. देश-द्रोह की स्पष्ट व्याख्या की जाये और देश-द्रोह सम्बन्धी कानून
बनाया जाये.
मजे की बात यह है कि सभी राष्ट्र विरोधी तत्त्वों ने, जिन्हें भारत सरकार
की तुष्टीकरण की नीति से बहुत प्रोत्साहन मिल रहा था, भारतीय-~करण के
विरुद्ध देशव्यापी हो-हल्ला शुरू कर दिया. `इंडियानाइज़ेशन' पुस्तक लिखकर
भारतीयकरण को राष्ट्रीय आन्दोलन का रूप देने के मेरे प्रयत्नों से उनकी
नींद हराम होने लगी. उन्होंने सरकार पर दबाव डाला कि वह मुझे गिरफ्तार
करे. सरकार उनके दबाव में आ गई और उसने मेरे विरुद्ध दंड विधि की धारा
१२३-आ के अन्तर्गत अभियोग चलाया. यह अभियोग कई वर्षों तक चलता रहा, अन्त
में सरकार को इसे वापस लेना पड़ा. भारत के राजतन्त्र और भारतीय जनों के
भारतीकरण और हिन्दुस्तान के राजतन्त्र और लोगों के हिन्दूकरण का एक ही
भावार्थ है--क्योंकि `भारत, इण्डिया, हिन्दुस्तान और हिन्दू एक ही
राष्ट्र के सूचक शब्द हैं.
भारतीयकरण भारत के इस्लामवाद और साम्यवाद से भिन्न भारतीय अथवा हिन्दू
स्वरूप को उजागर करने का नाम है. यह भारतीय राष्ट्रवाद का पर्याय है. इस
पर आपत्ति करना आपने आपको भारतीय, इंडियन अथवा हिन्दू कहलाने पर आपत्ति
करना है.
यह हिन्दुस्तान और हिन्दू राष्ट्र का दुर्भाग्य था कि श्री दीनदयाल
उपाध्याय, जिनको मैंने भारतीय जनसंघ के अध्यक्ष पद का भार ३० दिसम्बर,
१९६७ में कालीकट में सौंपा था, की ११ फरवरी, १९६८ को रहस्यमय ढंग से
हत्या कर दी गई. इसके बाद जनसंघ की बागडोर जनसंघ में घुसे कुछ ऐसे
नेहरूवादियों के हाथ आ गई जिनकी जनसंघ की मूल विचारधारा में कोई आस्था न
थी. उन्होंने जनसंघ को अन्दर से खत्म करने के लिए कम्युनिस्टों और
सत्तारूढ़ दल का खेल खेलना शुरू किया. अब यह एक खुला रहस्य है कि इन
लोगों ने ही १९७३ में शासक वर्ग को प्रसन्न और अपने मार्ग का रोड़ा हटाने
के लिए मुझे जनसंघ से निकालने का षड्यन्त्र किया था.
उसके बाद १९७७ में इन लोगों द्वारा जनसंघ के जनता पार्टी में मिलने और
फिर १९८० में जनता पार्टी को छोड़कर उसी झंडे और विचारधारा वाली एक नई
सेक्यूलरवादी, समाजवादी पार्टी--भारतीय पार्टी बनाना अब पुरानी कहानी हो
चुकी है.
यह सर्वविदित है कि इन लोगों ने जनता पार्टी को राष्ट्रीय स्वयंसेवक संघ
के साथ सम्बन्ध के प्रश्न पर छोड़ा था. संघ एक जीवन्त संगठन है, कोई
मिट्टी का ढेला या लकड़ी का टुकड़ा नहीं. इसकी विचारधारा का सार हिन्दू
राष्ट्र के साथ प्रतिबद्धता है. संघ की आस्था हिन्दुत्व में है और यह
हिन्दुस्तान को सिद्धान्त और व्यवहार में हिन्दू राष्ट्र बनाना चाहता है.
इसलिए भारतीय जनता पार्टी वालों का हिन्दू राष्ट्र और हिन्दू राज्य का
विरोध करना उनके दोगलेपन, अवसरवादिता और राजनीतिक अनैतिकता का ही परिचायक
है.
हिन्दू राज्य और हिन्दू एक ही सिक्के के दो पहलू हैं. इन्हें एक-~दूसरे
से पृथक् नहीं किया जा सकता. हिन्दुस्तान हिन्दु राष्ट्र तभी रह सकता है
जब यह हिन्दु राज्य घोषित हो, अन्यथा यह अधिक समय तक हिन्दू राष्ट्र भी
नहीं रह सकेगा. १९४७ से पूर्व संघ सारे हिन्दुस्तान को हिन्दू राष्ट्र
मानता था. उस वर्ष विभाजन के फलस्वरूप भारत की ३०% धरती कटकर पाकिस्तान
नाम से अलग इस्लामी राज्य बन गई. संघ अखंड भारत की ७०% भूमि को, जो अब
भारत कहलाती है, हिन्दू राष्ट्र कहता है. परन्तु जैसे पूर्व अध्यायों में
बताया जा चुका है इसके भी इस्लामी-~करण के योजनाबद्ध प्रयत्न चल रहे हैं.
इसलिए कम-से-कम खंडित हिन्दुस्तान को हिन्दू राष्ट्र बनाए रखने के लिए
हिन्दू राज्य बनाना अनिवार्य हो गया है.
यह समाधान का विषय है कि संघ के बहुत-से लोग हिन्दू राष्ट्र और हिन्दू
राज्य के बीच इस अकाट्स सम्बन्ध को मानने लगे हैं. परन्तु भारतीय जनता
पार्टी तो भारत को हिन्दू राष्ट्र मानने को तैयार नहीं. तो भी संघ अभी तक
भा. ज. पा. के साथ जुड़ा हुआ है. वास्तव में भा. ज. पा. का आधार ही संघ
के स्वयंसेवक और जनसाधारण में फैली यह धारणा है कि भा. ज. पा. संघ का ही
उपांग है. इस कारण संघ का भी वैचारिक पक्ष ढीला होता जा रहा है और इसके
नेतृत्व की विश्वनीयता भी कम होने लगी है. यह समाधान का विषय है कि संघ
के कुछ नेता इस वास्त-~विकता को समझने लग पड़े हैं.
हालात का तकाजा और समय की आवश्यकता है कि भारत को हिन्दू राष्ट्र मानने
वाले सभी लोग भारत को हिन्दू राज्य घोषित करवाने के लिए प्रभावी राजनीतिक
संगठन और आन्दोलन खड़ा करने के लिए आगे बढ़ें. अब यह पूरी तरह स्पष्ट हो
चुका है कि भारतीय जनता पार्टी यह भूमिका नहीं निभा सकती. वास्तव में यह
इस प्रकार के हिन्दुत्ववादी संगठन और आन्दोलन के उदय में सबसे बड़ी
रुकावट बन गई हैं. यदि संघ भा.ज. पा. के साथ जुड़ा रहा तो इस मामले में
इसको भी दोषयुक्त नहीं किया जायेगा. जनमानस संघ को एक हिन्दुत्ववादी
संगठन मानता है परन्तु राज-~नैतिक क्षेत्र में इसके द्वारा भा.ज.पा. के
साथ नत्थी हो जाने के कारण यह भी हिन्दु राष्ट्र और हिन्दु राज्य के
रास्ते में जान या अनजाने रुकावट बन रहा है.
