<ळिटेरटुरे><ःउमोउर्><ढबस्, ढ्र्. फोओर्न शिन्ग्ह्><खुर्सि-फ्रड्हन् ढेस्ह्><१९८९><आड्हुनिक् फुस्टक् ऊड्योग्><णेत् ढेल्हि><९४-९९><२०००><ढबस्, फ्.श्.-खुर्सि-फ्रड्हन् ढेस्ह्-ःउ-औ>

+ जांच आयोग की चपेट में घर का चूहा
बंबई और दिल्ली शहर बेशक हादसों के शहर न हों, लेकिन मेरा घर जरूर हादसों का
घर है. हर हफ्ते और हर दिन ही नहीं बल्कि हर सुबह-शाम यहां कोई न कोई हादसा
होता रहता हैं. कभी उफान भरता हुआ दूध पतीले का बायकॉट कर जाता है तो कभी
बिल्ली उसका सेवन करके हमारी पारिवारिक गतिविधियों में अपना अमूल्य योगदान कर
जाती है. कभी मचलती हुई कोई प्लेट हाथों से निकलकर फर्श पर जम्प मार जाती है
तो कभी कोई कांच का मनचला गिलास सदा के लिए रसोई का साथ छोड़ जाता है.
कभी कोई असामाजिक या अघरेलू तत्त्व पिछवाड़े की दीवार फांद कर आंगन में लगे
अमरूद के इकलौते पेड़ के फल तोड़कर घर की उपज के रंस से हमको वंचित कर जाता
है तो कभी कोई संभ्रांत पड़ौसी अपने प्यारे टौमी को सैर कराते-कराते हमारे गेट
के ठीक सामने खाद का मुफत बंदोवस्त कर जाता है. कभी पिछवाड़े की तरफ ऊपरी
मंजिल में रहने वाले समाज सुधारक गृहस्वामी की खिड़की से मारक गंधवाले
कूड़े-कर्कट से भरा पोलीथीन का लिफाफा उड़ान भरके हमारे आंगन में अवतरित हो
जाता है तो कभी स्थानीय मार्केट के शुद्ध भंडार से खरीदा गया पवित्रता
मार्का आटा-दुर्गध का बिखराव करने लगता है. कभी रेजगारी के अभाव में परचून
वाले द्वारा थमाया गया पचास पैसे का कूपन गायब होकर सारे घर में आयकर
अधिकारियों की सी तलाशी का माहौल बना देता है तो कभी मुहल्ले के किसी क्रिकेट
कलाकार का छक्का खिड़की के शीशे को फर्श पर कूदने के लिए मजबूर कर देता है.
ये, और इस तरह के दूसरे अनेक हादसे होते हैं और होकर रह जाते हैं लेकिन घर
के काम-काज पर कोई स्थायी असर नहीं छोड़ते.
लेकिन, एक दिन एक हादसा कुछ ज्यादा गंभीर हो गया. हुआ यों कि स्टोर में रखे
बड़े संदूक में एक चूहा घुस गया,घुस ही नहीं गया बल्कि संदूक की तली तक भी
पहुंच गया. इस हादसे का पता तब लगा जब पत्नी को संदूक की तली में रखे किसी
कपड़े की जरूरत पड़ी. कपड़े की तलाश में जब तली के कपड़ो को उलटा-पुलटा गया तो
कुतरे हुए कपड़े, उनकी कुतरन तथा मूषकोदर से निकले व्यर्थ पदार्थ के रूप में,
चूहे की कारस्तानियों के स्पष्ट प्रमाण वहां मौजूद थे.
इस हादसे से परेशान पत्नी इस प्रकार झुंझलाती हुई मेरे पास आई जैसे कि मैं ही
चूहा हूं. बोली-अजी देखते हो! चूहे ने संदूक में घुसकर सारे कपड़ों का सत्यानाश
कर दिया. मैं भी लपक कर संदूक के पास पहुंचा और देखा कि चूहे ने अपनी बुद्धि
क्षमता और कौशल से कुछ आगे बढ़ कर ही अनेक कपड़ों में कला-~कृतियों का निर्माण
कर रखा था. किसी में झालर बना रखी थी तो किसी में कटवर्क का काम कर रखा था.
टैक्सटाइल डिजाइनिंग में बिना डिप्लोमा किए ही उसने जो दक्षता हासिल कर रखी थी
वह प्रशंसा के लायक थी. दरअसल इससे बेहतर कारीगरी की उम्मीद करना उस नन्हें
जीव के साथ सरासर बेइंसाफी होती. लेकिन ज्यों ही मेरी नजर पत्नी के चेहरे की
तरफ गई चूहे के प्रति प्रशंसा के ये भाव एकदम गायब हो गए और उनकी हां में
हां मिलाकर बोला-सचमुच बहुत नुकसान कर गया है पाजी. पता नहीं कैसे घुसा ?
लगता है जब तुमने इससे पहले संदूक खोला तो ठीक से बंद नहीं कर पाई और वहीं
से चूहे को अंदर घुसने की जगह मिल गई. पत्नी तमक कर बोली-तुम्हारी आदत तो हर
बात
में मेरा दोष निकालने की है. इतनी जरा सी बात तुम्हारी समझ में
नहीं आती कि चूहा अगर ऊपर से घुसा होता तो पहले ऊपर के कपड़े काटता फिर
नीचे के. चूहा जरूर कहीं नीचे से घुसा है. मैंने ईंटों पर रखे संदूक को चारों
तरफ से देखा कि कहीं किसी कोने में छेद तो नहीं है किन्तु ऐसा कुछ नहीं मिला.
फिर हाथ से नीचे के हिस्से को स्पर्श कर-करके देखा लेकिन वहां भी चूहे के
घुसने की कोई जगह नही मिली. मैंने पत्नी से फिर कहा-संदूक सही सलामत है,
चूहा ऊपर से ही घुसा है, ढक्कन बंद करने में ही तुमसे लापरवाही हुई है.
लेकिन असल पत्नी वह होती है जो पति को पटकनी लगाती रहे. इसी तर्ज पर
मेरी गृहस्वामिनी भी बोली-पढ़ाते-पढ़ाते लगता है तुम्हारी सारी अकल खप गई है.
तर्क तुम्हारे पल्ले पड़ना बंद हो गया है. ज़रा फिर सोचो चूहा अगर ऊपर से घुसता
तो उसका दिमाग खराब नहीं था जो उपर के अच्छे-अच्छे और महंगे
कपड़ों को छोड़कर तली के सूती कपड़ो में टक्कर मारता.
मुझे लगा बात बढ़ रही है और सच्चे अर्थों में गृह-युद्ध के बादल मंडराने लगे
हैं.स्थिति कभी भी विस्फोटक हो सकती है. "चूहा संदूक में घुसा है"
इस बात पर तो हम एकमत थे लेकिन शेष किसी पर भी सहमति नहीं थी. हालत की
नाजुकता को भांपते हुए मैंने पत्नी के सामने प्रस्ताव रखा कि यह मामला किसी एक
सदस्यीय आयोग को सौंप दिया जाए. सभी पक्षों को ध्यान में रखते हुए आयोग सप्ताह
भर में अपनी रिपोर्ट दे कि चूहा संदूक में कहां से घुसा और आयोग का फैसला
दोनों पक्षों को मान्य हो. साथ ही यह भी तय किया गया कि आयोग निश्चित समय में
ही अपनी काम समाप्त करे और उसके कार्यकाल नहीं बढ़ाया जाए. पत्नी ने प्रस्ताव
को स्वीकृति दे दी.
अब समस्या थी कि एक सदस्यीय आयोग के लिए किसे चुना जाए.
कई नाम सुझाए गए. किसी पर पत्नी को पक्षपात का शक था किसी पर मुझको. अंत में
पड़ोस में रहने वाले पंडित तोताराम के नाम पर सहमति हुई. यों तो वे सरकारी
दफ्तर में क्लर्क थे पर घर पर ज्योतिष विद्या का भी कुछ अभ्यास करते थे. पत्नी
उनसे भविष्य पूछती थी और दान-दक्षिणा भी देती रहती थी. इसलिए उनको विश्वास था
कि पंडित जी न्याय करेंगे और कहीं थोड़ी-बहुत जरूरत पड़ी तो उन्हीं का पक्ष भी
लेंगे. पंडित जी मेरी सामाजिक गतिविधियों से प्रभावित रहते थे इसलिए मुझे भी
भरोसा था कि वे तटस्थ होकर अपना फैसला देंगे.
आयोग की नियुक्ति हो जाने पर उसके सामने अपना-अपना पक्ष प्रस्तुत करने के लिए
तैयारियां होने लगीं. मैंने कई दिन की छुट्टियां ले डालीं और पत्नी ने घर का
ज्यादातर काम महरी और बच्चों के जिम्मे लगा दिया. स्टोर में संदूक की स्थिति
देखी गई, संदूक और दीवारों से उसकी दूरी की नाप-जोख की गई, स्टोर में रखे
सामान की सूची बनाई गई और दूसरी अनेक बातों का जायजा लिया गया कि आयोग के
सामने सारी बातें विस्तार से रखी जा सकें और आयोग के किसी भी सवाल का जवाब
फौरन दिया जा सके. अब हमारी मन:स्थिति यह थी कि कोई-सा भी पक्ष अपनी पराजय
और हेठी स्वीकारने को तैयार नहीं था. जांच आयोग द्वारा सच्चाई का पता लगवाने
में हमारी रुची कम और अपनी नाक ऊपर रखने की इच्छा अधिक प्रबल थी.
मैंने ढक्कन खुला रहने की हालत में चूहे के ऊपर से घुसने की बात कही थी अत :
मैं वादी बना और पत्नी ने मेरी बात का विरोध किया था अत:वह प्रतिवादी बनी.
आयोग की कुल चार बैठकें हुई. पहली बैठक में आयोग ने तैयारी की, मौका देखा
और बहुत-सी चीजों की तथा करवाई. दूसरी बैठक में वादी-~प्रतिवादी ने बहस के रूप
में अपने बयान प्रस्तुत किए. तीसरी बैठक में आयोग के सुझाव पर रखे गए
वादी-प्रतिवादी के वकीलों की जिरह हुई और चौथी संक्षिप्त बैठक में फैसला
सुनाया गया. पहली बैठक तो मात्र तैयारी के लिए थी अत: उसे छोड़ कर शेष तीन
बैठकों की कार्यवाही कुछ संक्षेप में दी जा रही है.
पहली बैठक (वादी-प्रतिवादी के बयान)
ज्योंही आर्डर-आर्डर करते हुए जांच आयोग ने अपनी मेज को हथौड़े से पीटा मैंने
अपना पक्ष प्रस्तुत करते हुए कार्यवाही का आरंभ किया-
मैं-मिलार्ड यह पत्नी की लापरवाही का परिणाम है जिससे कि...
पत्नी-(बीच में ही)  ब्जैक्शन मिलार्ड-किसी की लापरवाही और सावधानी तय करना
आयोग के दायरे से बाहर है.
आयोग- ब्जैक्शन सस्टेंड. वादी असली मुद्देकी बात करे.
मैं-सॉरी मिलार्ड. प्रतिवादी ने जब इससे पहली बार संदूक खोला तो ढक्कन ठीक से
बंद नहीं किया, इसलिए चूहा संदूक में घुसा....
पत्नी-(बीच में ही) मिलार्ड ! चूहा संदूक में घुस गया यह तो सबको पता है. वादी
आयोग का समय बर्बाद न करके साफ-साफ बताएं कि वह कहां से घुसा.
मैं-मिलार्ड! प्रितिवादी को बीच में बोलने से रोका जाए.
आयोग-प्रतिवादी को हिदायत दी जाती है कि बीच में बात न काटे .
मैं-थैंक्यू सर. दरअसल मैं यही बताने जा रहा था कि ढक्कन ठीक से बंद न हो पाने
के कारण ही चूहा संदूक में घुसा और क्योंकि ढक्कन संदूक ते ऊपर होता है इसलिए
चूहा ऊपर से ही घुसा.
पत्नी-यह झूठ है, मैंने ढक्कन बहुत सावधानी से बंद किया था
मैं-संदूक कपड़ों से ठसाठस भरा हुआ था, ढक्कन थोड़ा ऊपर रह गया और चूहा
घुस गया.
पत्नी- फिर वही बात ! अगर चूहा ऊपर से घुसा होता तो पहले ऊपर के
कपड़े कटे मिलते.
मैं-मिलार्ड! प्रतिवादी को बात दिया जाए कि तमीज से बात करे.
आयोग-आयोग के सामने शिष्ट व्यवहार का परिचय दिया जाए.
पत्नी-सॉरी सर.
मैं-थैक्यू मिलार्ड! हां तो मैं प्रतिवादी को बता देना चाहता हूं कि चूहा
सैनिक टैंक नहीं है कि अपने नीचे की चीजों को काटता रौंदता निकल जाए. वह सिर्फ
चूहा है, चूहा जो अपने पांवों से नहीं दांतों से चीज़ें कुतरता है और वहां
कुतरता है जहां उसका मूड होता है. अत : चूहा इस बात के लिए बाध्य नहीं है कि
संदूक में घुसने पर ऊपर से ही कपड़े कुतरना आरंभ करे.
पत्नी-तो इस बात के लिए भी बाध्य नहीं है कि नीचे जाकर ही कुतरे.
मैं-लेकिन मौके के सबूत यह कहते हैं कि नीचे के कपड़े कटे हुए थे.
पत्नी-मिलार्ड! वादी के इन दो बयानों पर ध्यान दिया जाए-नं. १. वादी ने कहा कि
चूहा नीचे जाने को बाध्य नहीं है. मैं भी मानती हूं कि वह बाध्य नहीं है इसलिए
अगर वह ऊपर से घुसता तो नीचे नहीं जाता क्योंकि नीचे जाने को बाध्य नहीं था.
नं. २. वादी के अनुसार संदूक कपड़ों से ठसाठस भरा हुआ था, ऐसी हालत में बीच के
कपड़ों को काटे बिना चूहे का ऊपर से नीचे जाना संभव नहीं था. और बीच के कपड़े
कटने का कोई सबूत नहीं मिला है इसलिए इन दोनों बातों से साफ जाहिर है कि चूहा
ऊपर से नहीं घुसा.
मैं-तो फिर कहां से घुसा ?
पत्नी- जाहिर है जब ऊपर से नहीं घुसा तो नीचे से ही घुसा होगा, या कहीं से भी
घुसा हो मेरी बला से, मुझे इस बात से क्या लेना देना.
आयोग-अदालत में शिष्टता से बात की जाए.
पत्नी-सॉरी सर!
आयोग-आप लोग अपनी सारी बातें कह चुके हैं कि कुछ और कहना है ?
पत्नी-और मैं यह सिद्ध कर चुकी हूं कि चूहा ऊपर से नहीं घुसा.
आयोग-सिद्ध या असिद्ध करना आपका काम नहीं है और न ही यह कोई सरल काम है.
आपके बयानों, तर्कों और मौका-ए-वारदात को देखकर सिद्ध या असिद्ध करना आयोग का
काम है.मुझे लगता है यह मामला बड़ा पेचीदा है. इसमें बहुत-सी बारीकियां हैं
मेरी राय है कि बहस के लिए आप अपने-अपने वकील कर लें. वे आपके पक्ष को मजबूती
से पेश कर सकेंगे और साथ ही आयोग को सही नतीजे पर पहुंचाने में मददगार साबित
होंगे.
मैं और पत्नी-(समवेत स्वर में)-वकी़अ़अल कर लें!!!
आयोग-वकील करने में आपको कोई कठिनाई नहीं होगी. मेरे दो शिष्य हैं जो मुझ से
ज्योतिष सीखते हैं. ग्रेजुएट हैं, नौकरी नहीं मिली इसलिए ज्योतिषी बनकर
रोजी-रोटी कमाने की सोच रहे हैं.वे सहर्ष आपके वकील बन जाएंगे. उनको जो भी
दान-दक्षिणा आप देना चाहें दे देना.
मैं-अगर वकील करने से न्याय में सहायता मिलती है तो मुझे यह प्रस्ताव मंजूर है.
पत्नी-मुझे भी मंजूर हैं.
दूसरी बैठक (वकीलों की जिरह)
पत्नी का वकील-योर  नर ! मैं आपका ध्यान कुछ ऐसे मुद्दों की तरफ दिलाना चाहता
हूं जिनकी तरफ मेरा मुवक्किल कोई संकेत नहीं कर सका.
आयोग-इजाजत हैं.
पत्नी का वकील- मैं वादी से यह पूछना चाहता हूं कि वह कौन-सी जरुरत थी जिसके
कारण चूहे को संदूक में घुसना पड़ा .
मेरा वकील-साफ जाहिर है कि कपड़े काटना उसकी हॉबी है.
पत्नी का वकील-लेकिन कपड़े तो स्टोर में संदूक से बाहर भी रखे थे जो चूहे की
कुतर-शक्ति को संतुष्ट करने के लिए काफी थे.
मेरा वकील-मिलार्ड ! सब जानते हैं कि चूहा खुलेआम कपड़े नही कुतरता.
पत्नी का वकील-सर! वह मेरे मुवक्किल की तरह हयादार होता है. पर्दे में काम
करता है.
मेरा वकील-तो क्या मेरा मुवक्किल बेशर्म है ?
पत्नी का वकील -मैंने तो यह नहीं कहा. यों मर्दो की बात अलग होती है.
आयोग-आर्डर-आर्डर! आप लोग मर्द-औरत के झगड़े से ऊपर उठकर मत-~लब की बात करें,
फैसले की तरफ बढ़ने में आयोग की मदद करें.
दोनों वकील-सॉरी मिलार्ड!
पत्नी का वकील-योर  नर! वादी के वकील का यह प्वाइंट नोट किया जाए कि चूहा खुले
में कपड़े नही काटता. मैं कहता हूं कि खुले में कपड़े इसलिए नहीं काटता कि
खुले में कपड़े काटने के अनुकूल यहां का वातावरण नहीं है. उसे कपड़े काटने के
लिए मजबूरन अंदर घुसना पड़ता है. इस बात की जांच होनी चाहिए कि चूहे को खुलेआम
कार्य करने की आजादी क्यों नही है ? चोरी से या छिप-~कर कर्म करने को वह क्यों
मजबूर है? कहीं यह कर्म की स्वतंत्रता पर प्रतिबंधों का परिणाम तो नहीं है?
लगता है हमारा मूषक समाज किसी घुटन में जी रहा है जो हमारी प्रजातांत्रिक
व्यवस्था पर कलंक है.
मेरा वकील- मिलार्ड! यह जांच आयोग है राजनीति का अखाड़ा नहीं.
पत्नी का वकील-तो आप बता दीजिए न चूहा अंदर घुसने को क्यों मजबूर हुआ और
मजबूर हो भी गया तो अंदर कैसे घुसा?
मेरा वकील-कपड़े काटने की सनक में अंदर घुसा और ढक्कन के नीचे से घुसा.
पत्नी का वकील-योर  नर! इन्हें बस एक बात आती है, ढक्कन के नीचे से घुसा!
इनसे यह पूछा जाए कि ढक्कन तक कैसे पहुंचा ?
मेरा वकील-दीवार के सहारे.
पत्नी का वकील-चूहा दीवार के सहारे नहीं चढ़ सकता, चूहा चूहा होता है छिपकली
नहीं.
आयोग-(पत्नी के वकील से) तो क्या आप यह कहना चाहते हैं कि चुहा संदूक की दीवार
के सहारे चढ़ा!
पत्नी का वकील-योर  नर ! उसकी सतह तो दीवार से भी चिकनी होती है.
आयोग-तो जरुर जम्प मार कर चढ़ा होगा!
मेरा वकील-मिलार्ड! चूहा ऊपर से नीचे की तरफ तो कई फुट कूद सकता है लेकिन
नीचे से ऊपर की तरफ इतना नहीं उछल सकता.
पत्नी का वकील-(धीरे से) लगता है सारी जिंदगी चूहे ही पाले हैं.
