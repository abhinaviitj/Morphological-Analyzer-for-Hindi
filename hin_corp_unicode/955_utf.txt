<आ.ळ्><ञ्.ठ्><श्हिव् णिर्मोहिन्><ढुग्गर् ख ळोक् शहिट्य><१९८८><इनोड् बोओक् ढेपोट्><झम्मु><१८४ टो १९१><२५००><श्हिव् णिर्मोहिन्-ढुग्गर् क ळोक् शहिट्य><ढ्हनन्जय् खुमर्>

डुग्गर की लोक संस्कृति
संस्कृति
संस्कृति एक व्यापक शब्द है. इसके अन्तर्गत धर्म, साहित्य, इतिहास, दर्शन,
परम्परा, विश्वास, धारणाएं, यात्राएं, पर्व त्योहार, उत्सव-मेले, मनोरंजन,
वेशभूषा, खान-पान आचरण इत्यादि सब कुछ आता है. संस्कृति का वास्तविक रुप लोक
वार्ता में ही अन्तर्निहित रहता है. अत: लोक वार्ता का अध्ययन करते समय लोक
संस्कृति का रुप स्पष्ट होने लगता है.
डुग्गर का लोक साहित्य डुग्गर की लोक संस्कृति का दर्पण है.
डुग्गर वासियों का धर्म, इतिहास, दर्शन, कलाएं, साहित्य, संगीत, विश्वास, तथा
आस्थाएं लोक साहित्य में प्रतिबिम्बित हैं.
डोगरी लोक साहित्य का अध्ययन करने से यह बात स्पष्ट हो जाती है कि डुग्गर की
आदिम संस्कृति अनार्य थी. डुग्गर का स्थानीय पुराण 'वासुकि पुराण' भी इस बात की
पुष्टि करता है. जिस प्रकार कश्मीर का आदि राजा नीलनाग था उसी प्रकार डुग्गर का
अदि राजा वासुकि नाग था. उसकी राजधानी भद्रवाह क्षेत्र में थी. वासुकि नाग की
वंश परम्परा में नागों के आठ कुल स्थापित हुए जिन के नाम लोक-~साहित्य में इस
प्रकार हैं- सौंफू नाग, दौद्धिया नाग, कालीनाग, शेष नाग, तखतू नाग, धूमल
नाग, फाहल नाग तथा काना नाग. इन नाग देवताओं के कई स्थान डुग्गर में हैं.
नाग वंश में सबसे महत्त्वपूर्ण नाग राजा मैड़ का है. राजा मैड़ के समय ही सुदास
जैसे पराक्रमी आर्य राजा ने इस क्षेत्र पर आक्रमण किया था. सुदास और मैड़ के
मध्य पहली लड़ाई रावी नदी के तट पर हुई थी. भाग्य ने सुदास का साथ दिया और वह इस
युद्ध में विजयी रहा. मैड़ की अज, शिग्रू तथा यक्शू आदि जातियों के लोगों ने भी
सहायता की थी. यक्शू आज भी डुग्गर में पूजनीय हैं.
इस जाति के नाम के आधार पर डुग्गर में कई गांव अवस्थित हैं. तथा जक्ख-~वाड़ा,
जक्ख तला आदि. तहसील हीरा नगर के अन्तर्गत जक्ख देवता का मन्दिर भी स्थित है.
विद्वानों का मत है कि महाभारत के युग तक इस क्षेत्र में नाग संस्कृति का ही
प्रचार तथा प्रसार था. विद्वानों का यह मत भी है कि भारशिव नाग वंश के लोगों ने
यहां आकर शिव उपासना का प्रचार भी किया. डुग्गर में शुद्ध महादेव स्थान में
अवस्थित त्रिशूल भी नव नागों के समय का है. कश्मीर की भांति डुग्गर क्षेत्र भी
शैवमत बड़ी तीव्र गति से फैला. यहां शिव के सम्बन्धित कई स्थान हैं जिन में
विलावर, थड़ा कलवाल, बबौर, सुद्ध महादेव तथा बूढ़े अमरनाथ आदि विशेष उल्लेखनीय
हैं. डुग्गर की आदि जाती गद्दी भी परम्परा से ही शिव-उपासक रही है.
डोगरी लोकगीतों, लोक गाथाओं और लोक कथाओं में शिव पार्वती सम्बन्धी अनेक प्रसंग
मिलते हैं.
बौद्ध संस्कृति ने डुग्गर वासियों को कितना प्रभावित किया विश्वास के साथ कुछ
नहीं कहा जा सकता. बौद्ध त्रिपिटक में शिवालिक पहाड़ियों के बीच किसी स्थान पर
बौद्ध विहार का उल्लेख तो है किन्तु वह स्थान था कहां? इसकी खोज आज दिन तक नहीं
हो सकी है. किन्तु डुग्गर प्रदेश बौद्ध संस्कृति से बचा रहा हो, ऐसी बात भी नहीं
है. आज भी पाडर क्षेत्र मे कई बौद्ध उपासक है.
बौद्ध धर्म की विभिन्न शाखाओं और प्रशाखाओं से ही मन्त्रयान सम्प्रदाय का
अभ्युदय हुआ था. मन्त्रयान से ही सिद्धों का युग आरम्भ हुआ और बाद में इसी
विचार-~धारा ने नाथ पंथ को जन्म दिया. डुग्गर की लोक संसकृति आज भी जितनी अधिक
नाथ पंथ से प्रभावित है उतनी वह किसी अन्य सम्प्रदाय से नहीं है. निम्न कही जाने
वाली जातियों में नाथ पंथ के प्रति लगाव और आस्था बनी हुई है. गुरु गोरख नाथ का
लोक संगीतों और लोक गाथाओं में आज भी वैसा ही ऊंचा स्थान है जैसा राम युग में गुरु
वशिष्ठ और महाभारत युग में व्यास ऋषि का था. वहां के पर्व त्योहारों पर भी
नाथपंथ की छाप है. नाथ दर्शन यहां की निम्न कही जाने वाली जातियों का जीवन दर्शन
है.
डुग्गर में शाक्त मत भी फैला. किन्तु शाक्त मत कब यहां पहूंचा इस विषय पर
विद्वान् एक मत नहीं हैं. अधिकांश विद्वान् यही स्वीकार करते हैं कि कश्मीर
से जब कई ब्राह्मण परिवार धर्म परिवर्तन से बचने के लिए वहां से भागे तो उनमें
से कई डुग्गर में भी आ बसे और उन्होंने ही यहां शक्ति पूजा का प्रचार किया.
डुग्गर की कुल देवियों यथा सुकराला, सरथल विद्वानों के अनुसार कश्मीरी पंडितों
की कुलदेवी शारिका का ही रुप है. विद्वान् डुग्गर देवी बाला सुन्दरी को भी
कश्मीरी पंडितों की कुलदेवी त्रिपुरा बाला सुन्दरी का ही प्रतिरुप मानते हैं.
किन्तु स्थानीय विद्वानों का कथन है कि डुग्गर में शाक्त मत इतना ही पुराना है
जितना कश्मीर का है. वे डुग्गर की देवियों को कश्मीर की देवियां मानने को भी
तैयार नहीं. उनके अनुसार इन देवियों का पूजा विधान कश्मीर की देवियों से भिन्न
है.
इस्लाम धर्म ने भी इस क्षेत्र विशेष की संस्कृति को प्रभावित किया है. भद्रवाह,
किश्तवाड़, राजौरी, पुंछ, गूह्ल-गुलाबगड़ आदि क्षेत्रों में इस्लाम धर्म बड़ी
तीब्र गति से फैला और उसने पुरानी मान्यताओं के स्थान पर नई जीवन प्रणाली प्रदान
की .
डुग्गर की संस्कृति को समय-समय पर यहां आ बसने वाली कई जातियों और कबीलों ने भी
प्रभावित किया है. यथा खस, टक, खुक्खर, चिमाल, ठक्कर गुर्जर, बकरवाल आदि कबीले
के लोगों ने यहां बसने के बाद अपनी जातीय विशेषताओं को स्थानीय संस्कृति के
अनुरुप रंग लिया. इससे स्थानीय लोक संस्कृति का रुप निखर उठा. मुस्लिम काल में
उत्तर प्रदेश, पंजाब, राजस्थान के कई परिवार भी यहां आ बसे और उनके आगमन के बाद
ही यहां राम पूजा कृष्ण पूजा का प्रचलन हुआ. राजस्थान से आये कई राज परिवार के
लोगों ने यहां छोटे-छोटे राज्य स्थापित करके अपने इष्टदेवों के मन्दिर भी बनवाये.
जैनमत के लोग भी इसी समय यहां आ बसे. किन्तु वे केवल जम्मू नगर तक ही सीमित
रहे अत: उनकी विचारधारा नगर तक ही सीमित रही और ग्राम आंचल में उनकी विचारधारा
पहूंची ही नहीं. कई लोगों ने ईसाई धर्म भी स्वीकार किया किन्तु उनकी संख्या अति
न्यून है.
इस प्रकार डुग्गर की संस्कृति कई प्रभावों से तो गुज़री किन्तु उसका मूल रुप
अक्षुण्ण बना ही रहा. उसमें किसी प्रकार का विशेष परिवर्तन नहीं आया. जो
राजपूत परिवार मुगलकाल में मुसलमान बने उन्होंने पुरानी परम्पराओं तक रुढ़ियों
को त्यागा नहीं. आज भी उन के घरों में वही रीति-रिवाज प्रचलित है जो धर्म
परिवर्तन से पूर्व थे.
स्थानीय पर्व त्यौहारों में सभी जाति के लोग सम्मिलित होतें हैं. भातृत्व-भाव
यहां की लोक संस्कृति की मुख्य विशेषता है. साम्प्रदायिक सद्भाव, सामाजिक एकता,
साधु, सन्तों, पीरों फकीरों के प्रति आदर भाव यहां की संस्कृति के उल्लेखनीय गुण
हैं. यहां के लोग साम्प्रदायिक भेद-भाव को भूल कर एक दूसरे के सुख दुख: में
सम्मिलित होते हैं. 'प्रेत-पूजा' यहां के सभी सम्प्रदायों में किसी न किसी रुप
में देखी जा सकती है.
स्थानीय संसकृति के विभिन्न पक्षों का विवरण हम नीचे दे रहे है.
(अ) देव भावना
प्रत्येक समाज में देववाद किसी न किसी रुप मे प्रचलित रहा है. विद्वान् प्राकृतिक
शक्तियों से भी देववाद की उद्भावना मानते हैं. उनका दृढ़ विश्वास है कि प्रकृति
के अनेक रूपों को आदिकाल से देव नाम से अभिहित किया गया है. पाश्चात्य एंव कुछ
भारतीय विद्वानों के अनुसार देव अथवा देवता प्राकृतिक शक्तियों के प्रतीक थे.
वैदिक देवताओं को तीन वर्गों में रखा गया था. जो देवता पृथ्वी पर अवस्थित थे
उन्हें स्थानीय देवता के नाम से अभिहित किया गया और अग्नि को प्रमुख स्थानीय
देवता माना गया. जो देवता आकाश और पृथ्वी के बीच वास करते थे उन्हें मध्य
स्थानीय देवता कहा गया और इस का अधिष्ठाता वायु देवता या इन्द्र माना गया.
स्वर्ग या आकाश के देवता को स्थानीय देवता कहा गया और सूर्य स्थान इनमें
सर्वोपरि रखा गया. डुग्गर के लोक समाज में ये तीनों प्रकार के देवता आज भी
प्रतिष्ठत हैं.
वैदिक युग में जो स्थान अग्नि, इन्द्र अथवा वरुण को प्राप्त था पौराणिक युग में
वही स्थान त्रिदेव को प्राप्त हुआ. त्रिदेव के अन्तर्गत ब्रह्रमा, विष्णु
और महेश को विशिष्ट पदों पर आसीन किया गया. डुग्गर में ब्रह्मा, विष्णु को गौण
और महेश को प्रधान पद दिया गया. उन्हे लोक समाज ने देवों के देव महादेव के रुप
में प्रतिष्ठित किया. अति प्राचीन मन्दिरों में केवल शिव के ही मन्दिर इस
क्षेत्र विशेष में मिले हैं. पौराणिक युग में अवतारवाद की अवधारणा भी की गई.
किंन्तु पौराणिक अवतार-~वाद ने डुग्गर के लोक समाज को विशेष रुप से प्रभावित
नहीं किया. केवल नृसिंह भगवान को ही अल्प मान्यता मिली. शेष अवतारों की
प्रतिष्ठा बहुत देर के बाद हुई.
कई विद्वानों ने डुग्गर में आर्यों के आगमन से पूर्व शमान धर्म के देवताओं की
अवस्थिति की चर्चा की है. शमान धर्म के अन्तर्गत बहुत ऊंचें वृक्ष, बड़ी सी
चट्टान झील और नदी नाले में भूत आत्माओं को ही देव मान उनकी पूजा का विधान रहा
है. शमान धर्म का प्रत्यक्ष या अप्रत्यक्ष प्रभाव डुग्गर के लोक धर्म पर है, यह
स्वीकार करने में किसी को संकोच नहीं . डुग्गर के लोक समाज ने नाग देवताओं, यक्ष
देवताओं को भी प्रतिष्ठा दी है. वे देवियों के भी उपासक रहे हैं. मातृका पूजा का
प्रचलन भी डुग्गर में रहा है. अधम देवों को भी पूजा गया है.
किन्तु डुग्गर लोक धर्म में जिस प्रकार कुल देवता अथवा लोक देवता प्रतिष्ठित
रहे हैं उस प्रकार महादेव को छोड़ कर अन्य कोई देवता नहीं रहा है. जिस प्रकार
अभिजात संस्कृति सोक संस्कृति से भिन्न है उसी प्रकार लोक देवता पौराणिक देवता से
भिन्न है, लोक देवता के न तो भव्य मन्दिर होते हैं और न ही लिखित आख्यान. वे
लोगों की श्रद्धा तथा आदर के पात्र होते हैं. लोक समाज वंश वृद्धि, धन धान्य फसल
की सम्पन्नता, सम्पत्ति की रक्षा तथा शारीरिक आधि व्याधि से रक्षा के लिए इनकी
पूजा में रत रहा है. लोक देवता के अपने अलग पुजारी होते हैं वे भी प्राय: लोक
समाज के अन्य लोगों की भांति अशिक्षित तथा मूढ़ाग्र ही होते हैं किन्तु लोगों की
उन पर पूर्ण आस्था होती है. वे उन के शब्दों को देव शब्द समझते हैं. उनके 'वाक्'
का सम्मान करते हैं.
डुग्गर में पीरों, फकीरों, साधु सन्तो, गुरु तथा संन्यासियों को भी देवतुल्य
पूजा जाता है. देव पूजा ही डुग्गर के धार्मिक जीवन का मुख्य अंग है.
पूजा
शिष्ट आचरण से विधिवत् अर्चना ही पूजा है. भारतीय संस्कृति में देव, द्विज, गुरु
तथा विद्वान् की पूजा का विशेष महत्त्व है. मनुष्य समाज के लिए सबसे प्राचीन, सरल
और सबके लिए सुलभ पूजा पद्धति प्रार्थना थी. वेदों के मंत्र भी वास्तव में प्रार्थनाओं के
संग्रह हैं. वैदिक काल में यज्ञ प्रथा थी. वैदिक आर्य अग्नि के उपासक थे. किन्तु
वैदिक युग में निराकार भाव से जिस इष्ट देवता की पूजा हुई, कालांतर में उसके
प्रतीक के रूप में उसके किसी आकार की पूजा भी प्रचलित हो उठी. डुग्गर में मूर्ति
पूजा का प्रचलन अति प्राचीन काल से जोड़ा जा सकता है क्योंकि अखनूर के निकट की
गई खुदाई से मिट्टी की मूर्तियां भी मिली हैं.
डुग्गर में बैदिक तथा पौराणिक देवी-देवताओं के अतिरिक्त स्थानीय देवी-~ देवीताओं
की पूजा भी प्रचलित है. डूग्गर में कुल देवता, ग्राम देवता अथवा पारिवारिक
देवताओं की संख्या कई सौ है. अत: डुग्गर वासी सैकड़ों देवी-देवताओं की पूजा करते
हैं.
डुग्गर के लोक साहित्य में जिन देवी देवताओं की पूजा का वर्णन मिलता है उनमें
कुछेक इस प्रकार हैं-
शिव पूजा- डुग्गर में शिव पूजा अति प्राचीन है. इस क्षेत्र विशेष में शिव को कई
नामों से अभिहित किया जाता है और उन नामों से कई मन्दिर भी निर्मित है.
डुग्गर के लोग शिवलिंग पर जल चढ़ाते हैं और लिंग की पूजा करते हैं. यहा शिव
इतने लोकप्रिय हैं किसी मन्दिर को यहां शिवालय के नाम से अभिहित किया जाने लगा
है. कामेश्वर, साम्मेश्वर, नीलकण्ठ महादेव, बुढ्ढे अमरनाथ इत्यादि नाम यहां शिव
के हीं हैं. नाग जाति के लोग भी शिव के उपासक तथा पूजक थे. डोगरी लोक गाथाओं में
शिव पूजा के कई उदाहरण मिलते हैं यथा -
सेवा लग्गी, माता नैवला, शिवजी दी सेवा लाई.
वारां साल गुरु सेवा कीती हुन पुकरी सेवा लाई.
पैर प्यादी माता नैवला कैलास सैं आई.
लेई परकर्मा चरणैं लगदी चेली तेरी घमाई.
नाग पूजा-नाग पूजा का इतिहास भी अति प्राचीन है. वेदों में नागों को नमस्कार
करते हुए कहा गया है -
नमो ़अस्तु सर्पेभ्य:
डुग्गर का नाग जाति से गूढ़ सम्बन्ध रहा है. डुग्गर में नाग देवताओँ की संख्या
सैकड़ों में है. डुग्गर में ऐसे स्थानों, स्मारकों, तीर्थों मन्दिरों की संख्या
भी सैंकड़ों में है जिनका प्रत्यक्ष या अप्रत्यक्ष सम्बन्ध नाग देवताओं से रहा
हैं. भद्रवाह क्षेत्र तो नागपूजा के लिए प्रसिद्द है ही, डुग्गर के अन्य आंचलों
में भी नागपूजा प्रचलित है. डोगरी लोक गीतों में नागों का स्थान वरमी में माना
गया है और उन की पूजा दूध की लस्सी से करना लिखा है. यथा -
बिच बरमी दै बासा तेरा, बेइयै कुण्डल मारी.
दुद्धै दियां पौन दुलस्सियां, होन्दी महमां न्यारी.
देवी पूजा - शक्ति पूजा भी डुग्गर में प्राचीन काल में प्रचलित है. शिव मन्दिर
की भान्ति देवी स्थान भी डुग्गर के गांव-गांव में हैं. डुग्गर के लोग सच्चे
अर्थों में देवी पूजक हैं. यथा -
देवी तू गट खोलेयां मेरा हे ममाय
बाला रै सुन्दर भवन बनाया कालियाधारा.
नव ग्रह पूजा- डुग्गर में शुभ अथवा मंगलमय कार्यों के समय नवग्रह पूजन का विधान
रहा है. नव ग्रह पूजन के लिए पुरोहित की सहायता ली जाती है. राजा मंडलीक की लोक
गाथा में गुग्गा के विवाह के समय नवग्रह पूजन होता है-
देई टिक्का चलेआ पुरोहित गोड़ बंगालै गी जाई
सांत रचाइयै नौ ग्रह पूजे, जग रचाया भारी.
गुरु पूजा - डुग्गर में गुरु का स्थान सर्वोच्च रहा है. डोगरी लोक गाथाओं के
नायक गुरु भक्त चित्रित हैं. डोगरी लोकगीतों तथा गाथाओँ में गुरु के स्थान पर
केवल गुरु गोरख नाथ को ही प्रतिष्ठित किया गया है. इसका एक कारण यह भी हो सकता
है कि डुग्गर के गाथाकारों ने नाथ पंथ में दीक्षित होने के कारण ऐसा किया हो. एक
उदाहरण देखिए-
देई प्रकरमा चरणै लगदा, चरणै सीस नवाई.
जे तू मेरा सच्चा गुरु ऐं, लै मेरा मुण्ड मुण्डाई.
त्रिमूर्ति पूजा- डोगरी लोक साहित्य में त्रिमूर्ति पूजा का प्रत्यक्ष प्रमाण
नहीं मिलता है. किन्तु त्रिदेव के नामों की चर्चा गाथाओं और गीतों में हुई है
जिस से यह पता चलता है कि यहां के लोगों को इन देवताओं के नामों का पता था -
सान्त रचाइयै नौ ग्रह पूजे, जग रचाया भारी.
ब्रह्मा, विष्णु शिव शम्भु, देव पुरी सारी आई.
इन्द्र पूजा- इन्द्र का नाम भी लोक गीतों और लोक गाथाओं में आया है जिस
से पता चलता है कि डुग्गर में इन्द्र पूजा भी प्रचलित रही है -
पटड़ी बैठे मण्डीकै गी राजे इन्द्रा नै वरखा लाई.
निक्किये कनियें पौन फुहारां, मल-मल छत्री लाई.
वरुण पूजा- वैदिक देवता वरुण डुग्गर में जलवीर के नाम से अभिहित किया जाता है.
कहीं-कहीं इसे जल देवता के नाम से भी पुकारते हैं. इसे राक्षस भी कहा गया है -
सुभ्भा अग्गें राक्श बैठा, ओ जल दिन्दा नाई.
कक्का भूरा होऐ ब्राह्मण, सो बल लगदी भारी.
गणेश पूजा - गणेश पूजा का विधान डुग्गर समाज में आदि कालीन है. आज भी डोगरी लोक
गीतों में गणेश सम्बन्धी कई प्रशस्ति गीत मिलते हैं-
जै गणेश, जै गणेश, जै गणेश देवा.
माता जिनकी पारवती पिता महादेवा.
नदी पूजा - नदी पूजा का उल्लेख भी डोगरी लोक गीतों में हुआ है. डुग्गर में नदी
स्नान और नदी पूजा पारम्परिक हैं यथा -
निक्कियां निक्कियां कुड़ियां बावला, मानस कुंजा रलियां.
मानस कुंजा रलियां बावला, चन्दला न्हामन चलियां.
वृक्ष पूजा - डुग्गर में पीपल, आमली के वृक्ष को अति पवित्र माना जाता है. इनकी
पूजा बड़ी श्रद्धा-भक्ति से की जाती है.
यक्ष पूजा - डुग्गर में यक्षों को भी देवता माना जाता है और उनकी पूजा की जाती
है. डोगरी लोक गाथाओं का अनुशीलन करने से पता चलता है कि यक्ष किसी समय यहां
नागों के मंत्री थे और उन्हें समाज में उच्च स्थान प्राप्त था.
पितर पूजा - पितर पूजा किसी न किसी रूप में सारे देश में ही प्रचलित है किन्तु
डुग्गर में इस का अपना अलग रूप ही प्रचलित है. कई समाजों में मृतक के मरने के एक
वर्ष तक ही उसकी पूजा का विधान है किन्तु डुग्गर में यह विधान चार वर्ष तक का
है. चार वर्षों के बाद भी भाद्र पक्ष में पितरों का पूजन किया जाता है.
भू-पूजा - डुग्गर के लोग धरती को माता के समान मानते और पूजते हैं. डुग्गर में
सेरी पूजा भूमि पूजा का ही रूप है. खेतों में खेन्नपाल स्थापित करने की प्रथा भी
अति प्राचीन है.
पशु पूजा - प्रसिद्द लोक वार्ता विद् एस. रीकैन के टाटेम सिद्धान्त के अनुसार
किसी समय पशु आदि मानव के देवता थे. पशु को देव तुल्य मानने की प्रथा डुग्गर में
आज भी है. गोपाष्टमी के दिन गया तथा बैल को पूजा जाता है. शिव के साथ शिव के
नन्दीगण की पूजा आज भी उसी रूप में प्रचलित है जिस रूप में वह प्राचीन काल में
थी.
कन्या पूजा - डुग्गर में कन्या पूजन देवी पूजा का ही रूप लगता है. कन्या पूजन
मातृका पूजन का विकसित रूप लगता है. डुग्गर में मातृ का शब्द देवी का ही पर्याय
मान लिया गया. मंगलवार के दिन बारह वर्ष से कम आयु की कन्याओं को लोग घरों में
बुला कर पूजते हैं. उनके चरण धोते हैं और उनके माथे पर सिन्दूर का तिलक लगाते
हैं. उन्हें खाने के लिए मिष्ठान्न देते हैं.
द्विज पूजा - द्विज पूजा का विधान डुग्गर में अब भी प्रचलित है. किसी मनौती के
पूर्ण होने पर अथवा किसी भी दिन-वार पर डुग्गर के लोग ब्राह्मणों को घरों पर
बुलाते हैं उनकी पूजा करते हैं और उनके आगे भोजन परोसते हैं.
कुलदेव पूजा - कुलदेव पूजा डुग्गर के लोक धर्म की सबसे बड़ी विशेषता है. लोग
विश्वास है कि कुलदेव आपत्ति से बचाते हैं और अपने कुल के लोगों का सही मार्ग
दर्शन करते हैं. प्रत्येक शुभ अवसर पर डुग्गर के लोग अपने कुल देवता की लौकिक
ढंग से पूजा करते हैं.
अधम देव पूजा - डुग्गर में ऐसे देवी देवताओं को पूजने अथवा तुष्ट करने का विधान
भी रहा है जिन का सम्बन्ध प्रत्यक्ष अथवा अप्रत्यक्ष रूप से भूत-प्रेत, चुड़ैल,
या जादू टोने से रहा है. भैरव-नव भैरव, वाल भैरव, कालीवीर नार सिंह आदि डुग्गर के अधम
देवता ही माने जाते हैं. इस देवताओँ के कई स्थान डुग्गर में हैं और डुग्गर का
लोक मानस इन से आतंकित रहता है.
पीर फकीर पूजा - डुग्गर में पीरों और फकीरों के पूजन की प्रथा भी है. पंचपीर के
कई स्थान डुग्गर में हैं. ख्वाजा पीर का भी डुग्गर में बहुत नाम है. इनके
अतिरिक्त पीर फज़लशाह, पीर छत्तरशाह, पीर गोदरशाह, शाह फरीद-उ-दीन साहिब और पीर
रोशनशाह वली के स्थान डुग्गर में जियारतगाह के रूप में मान्य हैं सभी धर्मों के
लोग इन की पूजा करते हैं.
व्रत
व्रत शब्द वरण के अर्थ में प्रभुज्य मान वृत धातु से अतच् प्रत्यय जोड़ने पर
बनता है. इस शब्द का प्रयोग भक्षण, भेद, पुण्य, साधन तथा उपवास आदि नित्य भेद
में होता है. व्रत प्रवृत्ति और निवृति दोनों प्रकार का होता है . द्रव्य विशेष
भोजन तता पूजनादि करना प्रवृत्ति रूप व्रत है. उपवास अदि निवृत्ति रूप है. व्रत
नित्य, नैमितिक जैसे चान्द्रायन आदि व्रत, तिथि विशेष में किये गये उपवासादि
काम्य व्रत हैं जैसे हल षष्ठी, सन्तान सप्तमी आदि. संक्षेप में हम यह भी कह सकते
हैं कि `सम्यक संकल्प से किया गया अनुष्ठेय विशेष रूप से ही व्रत है.'
`व्रत का प्रधान उद्देश्य आत्मशुद्धि तथा परमात्मा चिन्तन है तथा अध्यात्मिक
उन्नति के मार्ग में एक उपादेय सेवल है, जो निष्ठा व श्रद्धा के साथ व्रती को
सत्य की उपलब्धि करा देता है. व्रत तथा उपवास का अटूट सम्बन्ध है. कर्म सामान्य
के अर्थ में व्रत शब्द का प्रयोग बहुत ही प्राचीन है.
