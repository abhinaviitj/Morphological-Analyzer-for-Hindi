<ळिटेर्टुरे><णोवेल्><शविट्र्><झनर्डन्><१९८४><षजेस्ह् फ्रकस्हन्><ढेल्हि><१२२-१२९><२३१०><शविट्र्, झनर्डन्, णो>

+ मातुलों से प्राप्त नगर पंथों की काफी जानकारी और निज भ्रमण के आधार पर मातामह
देवक के प्रासाद से निकलकर हमने यज्ञशाला की ओर पग बढ़ाये. राजमार्ग पर
चलते-न-चलते तीसरा शुभ शकुन हुआ.
उस समय हम लोग राज प्रासाद के निकट थे. मागधी सुभट्टों की पंक्तियों से सारे
प्रसाद की प्राचीर प्राय: छाई हुई थी. दूर से ऐसा दीखता था. मानो पीले-पीले
सरसों के पुष्पों के गुच्छों ने सारे प्रासाद की प्राचीर को छा लिया हो. भीतर
काली-श्वेत अट्टालिकाएं सिर उठाए खड़ी थीं.
छीपकर भीतर घुसने का प्रश्न ही न था. प्राचीर इतनी ऊंची सि उसे हम कैसे भी लांघ
नहीं सकते थे और अब तो उन पर मागधी बसन्त अपने रंग दिखा रहा था जो खट् से तलवार
गिराता था और फट्से बर्छी फेंकता था.
इतने से समय में ही सैकड़ों लोगों ने हम दोनों को टोका था और उन्हें भांति-
भांति से चरका देकर हम आगे बढ़ जाते थे. इस प्रयास में राजरजक से छीनी गई नीली-पीली
पोशाकें हमारी अत्यधिक सहायक बनीं. जान-बूझकर हम लोगों ने उन्हें ही पहन रखा था.
उनमें हम फब भी खूब रहे थे.
राज-चतुष्क के मोड़ पर हम अभी मुड़े ही थे कि एक नवयौवना को दायें हाथ में थाल
उठाए हमने आते देखा. न जाने क्यों मुझे ऐसा लगा कि काम हो गया. राजमहालय की यदि
यह दासी हो तो कोई न कोई छिद्र अवश्य मिलेगा. गोकुल का मैं प्रसिद्ध रसिक
गोपनारियों को लुभाने के काम में सिद्ध-हस्त था. भैया बलराम का हाथ दबाकर मैं
उसे अपने पीछे आने का संकेत करके लपक कर उस युवती के सम्मुख जा पहुंचा.
एक सुकुमार तरुण को यों अपने सम्मुख पाकर वह ठिठकी और इतने समय में ही उसके हाथ
के सुवर्ण-थाल में रखे हुए सुगन्ध-द्रव्यों, चन्दन, अक्षत, पुष्पहारों व अंगरागों
का अवलोकन कर मैनें पूछ लिया-'आर्य कमलवती, सच कह-यह अनुलोपनादि
श्रृंगारी सामग्री किसके ह्रदय को डुबोने के निमित्त है ?'
मेरे मोहन रूप ने उसे सम्भवत: लुभा लिया. उसने प्रेम भरी दृष्टी से हम दोनों को
निहारा तो भैया समझा कि वह हमारे वस्त्रों पर गौर कर रही है. उसने झटपट कहा-'हम
मल्ल देश के मल्ल हैं. ये बहुमूल्य वस्त्र राजा ने ही हमें प्रदान किये हैं...'
'मैंने मध्य में व्यवधान देकर युवती को टहोका दिया-'तुमने कुछ बताया नहीं रूपसी ?'
एक अजनबी के अनुरागपूर्वक कामुक से इस प्रश्न पर कौन सुन्दरी अप्रतिभ नहीं हो
जाएगी ? फिर उसने एक बंकिम कटाक्ष किया. उसके अधरों पर ललित मुस्कान निखरी तो
मुझे लगा कि मेरी मोहिनी शक्ति पुन: जीत गई. मेरी ओर आकृष्ट होकर युवती ने
कहा-'कान्त आप मुझे नहीं जानते ? आश्चर्य ? मथुरा में कौन है ऐसा जो मुझे नहीं
जानता ? देवि बनित वल्लभा की पुत्री अनेकवक्रा नाम से विख्यात मुझे राजा ने
अनु-~लेपन कार्य में नियुक्त किया है न्, मेरे अतिरिक्त दूसरी किसी का बनाया
अनुलेपन राजा को प्रिय नहीं न, इसी से मैं उनकी अत्यन्त कृपापात्री हूं.
राजविद्रोही देवि निद्रा का नाम तो आपने भी सुना होगा न् ? वे मेरी मां की सखी
थी. मां राजमहालय में रहती थीं किन्तु देवि निद्रा का साखित्व उनके लिए काल बना.
वे भी राजकोप की भागी हुई...तब से मैं ही हूं...राजमहालय की निवासिनी...,
युवति गणिका है, राजमहालय में उसका निवास है, राजा की कृपा-~पात्री है और देवि
निद्रा से उसकी मां का सख्य रहा है और उसकी मां राजकोप में मृत्यु दण्डित हुई
थी ; यह जानकर मुझे सुखद आश्चर्य हुआ. संयोग कहां से कहां होता है ? अपनी मां
के हत्या के प्रति इसमें यदि राजा के प्रति किचिंत भी रोष हो तो मैं उसे उभार
सकता हूं-शत्रु का शत्रु अपना मित्र-मैं इस सिद्धान्त से और नारीजन्म कोमलता
एंव वासना के ज्वार से इस युवती को पकड़ना चाहता था.
देवि निद्रा के नाम ने मेरे ह्रदय में भाव तरंगे उठा दी थीं किन्तु स्वयं पर
संयम रखकर अपने लक्ष्य को ध्यान में रखते हुए मैंने विलासपूर्वक कहा-'चन्द्रे,
यह राजसी अनुलेपन तो राजा के ही योग्य है. हमारे योग्य भी तुम पर कुछ है कि
नहीं ? '
वह भैया, जो यौवनवती सुन्दरी की ओर आकर्षित होते देख धीरे से टोक बैठा था-
'कृष्ण, युवती को देखकर तू कामदेव ही जाता है, यही स्वभाव तेरा मुझे तिल-भर
पसन्द नहीं. और चाहे जो कर, यों तू नष्ट हो जायेगा रे...समय तेरी उस रति से
अधिक बहुमूल्य है !'-अब मेरा आशय समझ चुका था और शायद मन ही मन सराह भी रहा
हो.
'देने योग्य तो सब कुछ है मोहन, किन्तु 'कुछ' है जिसने उस 'सर्वस्व' को दूषित
करके अदेय कर दिया.' युवती ने विपण्णाल को दबाने का अभिनय प्रकट करते हुए कहा.
फिर पात्र को मार्गस्थ प्रस्तर-फलक पर रखकर अंगुलियों से मिलाते हुए कई
मिश्रिणों को एक किया. उसे अपनी अंगुलियों में लिपटाया और अनुराग पूर्वक
कहा-...यह अनुलेपन लगायें आर्य, लाइये, लाइये मैं ही लगा दूं...चौंसठ औषधियों
का मिश्रण है, सुगन्ध द्रव्य पृथक !'
मैंने हाथ में लेकर सूंघा-उसमें विशेष माधुरी-मद-सा था जो मनो-~रंजित कर देने
वाला था. कस्तूरी के से रंग का यह अनुलेपन था. जिस काले अनुलेपन से युवती भैया
के ऊपर मनोहर चित्रकारी-सी कर रही थी.
अब वह मेरी और मुड़ी '...अब देखें भद्र अपनी कान्ति को...मेरा अनुलेपन
इन्द्रधनुषी सौन्दर्य ही नहीं देता, श्रम भी हरता है देव, मैं जैसा चाहूं वैसा
प्रयोग करती हूं. वासना को सहसत्रगुना कर देने से लेकर काम की श्रांति हरने
तक...' वह लजा गई. फिर आयापूर्वक बोली-'सच इस समय सहस्त्रों कामदेवों की आभा
आर्य के सम्मुख तुच्छ दीख पड़ती है...मथुरा की नारियां मर मिटेंगी...आर्य, जा
कहां रहे है इस समय ?'
वह मेरे शरीर पर अनुलेपन करती रही और मैं 'मैं तो तुम पर मर मिटा हूं बाले...मैं
अनंता तो तुम इति नहीं बन सकतीं क्या ?...' यें ही चुहल करने के साथ-साथ उसकी
रूप-सुधा व अमृत-स्पर्श का पान करने के साथ-साथ उसकी विषण्णता पर भी सोचता रहा.
अन्नत: मेरी दृष्टी उसकी पृष्ठभागीय कुब्जायित वक्रता पर आ टिकी, जहां आकर उसका
निर्मल-प्रफुल्ल उद्दाम सौन्दर्य उदासी की परतों में खो जाता था. मेरे बाहुओं
पर जब वह सुगन्धि लेपन मल रही थी तब उसके सुन्दर कपोल मेरे अधरों के इतने निकट
थे कि मेरी श्वासें वाष्प सी तपा रही होंगी उसे ! मैंने उसके कानों से होंठ
लगाकर अत्यन्त धीरे से कहा-~'प्रेयसी, उस दूषित 'कुब' को मैं अनावश्यक वस्तु की
भांति अभी मिटाऊंगा तो तुम मेरा इष्ट सिद्ध करोगी न् ?
'भैया बलराम तब दूर खड़ा राजप्रसाद की अच्छिद्रित भव्यता को तौल रहा था. उसका
गौर शरीर चन्दनादि लेपनों से सज्जित होकर देवतुल्य कान्ति बिखेर रहा था और
मैं !'...मैं अभी अधूरा था !'
युवती ने मेरा हाथ पकड़कर दयनीय स्वर में कहा-'मथुरा के सारे वैद्य हार चुके
हैं. दासी आर्य की चिरऋणी रहेगी...यदि वह सम्भव हो तो ?'
ग्राम में एक बूढ़ा संपेरा भुजंगम अपनी टोली के साथ आया था. वह विचित्र व्यक्ति
था और विचित्र विद्याएं जानता था. मैं प्राय: उसके पास बैठकर वार्त्तालाप किया
करता था. उसी ने मुझे उल्लापन विधि के विषय में समझाया था. मैं क्या जानता था
कि उस निरर्थक-सी चिकित्सा का सुन्दरतम प्रयोग कभी मुझे मथुरा में आकर सहायता
देगा ? उस विचित्र बूढ़े को यद्यपि नागों के तीसरे दिन मार डाला था क्योंकि वह
उनके देवता को बन्दी बनाकर नचाता था किन्तु उसकी बताई हुई विधि मुझे लाभ दे गई.
मैनें अनेकवक्रा के नुकिले चिबुक पर अपनी दोनों अगली अंगुलिया लगा कर उसे उचकाया,
हिलाया, फिर एक झटका देकर और आगे को झुकाया. उसके कोमल चरणों को अपने पैरों
से दबाकर पहले उसे भूमि की ओर झुकाया, तब संवेगपूर्वक सीधा कर दिया. वह एकदम
कराही, लगभग चीखी. किन्तु मेरे द्वारा कुछ ही क्षणों में मर्दन के पश्चात स्वस्थ
होकर आश्चर्य और अति आश्चर्य के साथ अपने को तथा अपना सर्वस्व अर्पित करने को
उत्सुक-सी मुझे अत्यन्त प्रेममयी दृष्टि के साथ देखने लगी.
मुझे समय लगाते और अनेकवक्रा कुब्जा के साथ कुछ क्रीड़ा-सी करते देख भैया तब
मेरे पास आ खड़ा हुआ था. उस ही समय अन्तगर्भित प्रेम-~भार के अलसायी हुई या
अभिनीत की हुई बिलास ललित वाणी मे कुब्जा ने मेरे पीताम्बर का छोर पकड़कर
कहा-'आर्य, मेरी कुटिया को अब तो अपने चरणों से पवित्र करेंगे न् ?'
मैं लज्जा से पानी-पानी हो गाया. कहां गोकुल का सात्विक प्रेम और कहां मथुरा का
काम-प्रेम ? सच मां, तेरी मथुरा ने मुझे पानी बना डाला उस क्षण ! भैया मुख फेर
कर खड़ा हो गया था, सम्भव हो मेरी प्रेम-लीला पर मुस्करा भी रहा हो. उसके मेरी
और मुख करने पर 'आऊंगा देवि, तुम्हारे घर भी आऊंगा' वह कहकर भैया की ओर देखते
हुए मैं निर्लज्जता-पूर्वक खिसियानी-सी हंसी जोर-जोर से हंसने लगा. (उस स्थिति
की कल्पना करके देवकी सहित सबके सब श्रोता हंसने लगे). तुम हंसती हो मां, मैं
उल्लू बन रहा था जिसने जीवन भर दूसरों का उल्लू बनाया हो...
कुब्जा ने मेरा अन्तर्भाव समझा हो, या न समझा हो किन्तु अपनी निरर्थक लज्जास्पद
उस स्थिति से उबरने को मैं उससे कह उठा-'सुमुखि पहले तुम राजा का सम्पूर्ण
प्रासाद और यज्ञशाला को घूमने का हमारा स्वप्न तो सिद्ध कर दोगी न्...'
कुब्जा के साथ सम्पूर्ण राजप्रसाद के चप्पे-चप्पे से परिचत होकर जब हम रंगभूमि
की ओर बड़े तब हमारे अधरों पर उपलब्धि के संतोष के स्मित प्रसून खिल-खिले पड़ते
थे. 'मल्ल देश में भी हम ग्रामवासी मल्ल हों. नगर के या राज-आचार-व्यवहार नहीं
जानते, इसी ने उत्सुकता है... इस बहाने अपने भोले औत्सुक्य को अपना मुद्दा बनाकर
हठ करके मैं प्रासाद के गुप्त-मार्गादि सभी कुछ देखता जाता था. केवल मूर्तिभवन
रह गया. प्रासाद का एक-एक व्यक्ति कुब्जा से पूर्व परिचित था और राज-~वस्त्रों से
भी, जिनसे हमारा आतिथ्य भली प्रकार टपका पड़ता था. इसी से हम सब कुछ देखते चल गये.
मूर्तिभवन में कुब्जा को प्रवेशाज्ञा नहीं मिल सकी. मूर्तिभवन के विषय में
मौखिक जानकारी पाकर मैंने भी उसे देखने का हठ नहीं किया अन्यथा सम्भव था कि
हीरों-मुक्ताओं की चमचमाहट, सुवर्ण की दमदमाहट और कुब्जा के रूप की दिपदिपाहट
या उसके मदभरे कटाक्ष हमें भूतल की उन बन्द गहराईयों में भी पहुंचा देते जहां
सिंह-~व्याघ्रों के पहरे में दुर्धर्ष राजबन्दी अपनी मृत्यु की एक-एक घड़ी
गिनते रहे होंगे !
मातामह के प्रासाद को हमने मध्यान्ह में छोड़ा था और अब, जब कि हम रंग भूमि
की ओर जा रहे थे, अपरान्ह बीत चुका था.
रंगभूमि देखकर जब हम निकलेंगे, बाबा को आ जाना चाहिए -अंधेरा गाता होगा और
सम्भव है तब वे हमारी प्रतीक्षा करते हुए मिलेंगे !'-~मैं सोच रहा था.
राजमहल के निकट ही विशाल क्षेत्र मे यज्ञ का आयोजन किया गया था. सैकड़ों राजाओं
के शिविर जहाँ-तहां दीखाई पड़ रहे थे. ऊंचीं पता-~काएं फहराती हुई दीखतीं. शिवरों
या प्रासादों के बाहरी क्षेत्रों में माथुरी सैनिकों का पहरा था और अन्दर
राजाओं के अपने सैनिक पहरे पर थे-~यही नियम था. लोगों की चहल-पहल, गजाश्वों की
चिंघाड़, हिनहिनाहट और सुन्दरियों ने नुपुरों का क्वणन सब ओर बिखरता-दीखता.
ताल-तमाल धर्व, खैर, अशोक, वट, अश्वत्थ, शमी, कदम्ब, पलाश, तिलक, केवड़ा, चम्पा,
चन्दन, लकुच, बकुल और आम्रादि के वृक्ष गुल्म व्यवस्थित रूप से सजकर और रात्रि
में प्रदीपावलयों से भूषित होकर सभाभूमि के सौन्दर्य में अपूर्व अभिवृद्धि करते
दीखते. सभाभूमि के चारों कोणों पर ताड़ के पांच-पांच वृक्षों के समूहों पर
विशाल राजध्वजाएं लहराती दिखायी पड़ती थीं. मध्य में सुन्दर सरोवर के चारों ओर
स्फटिक-तट पर प्रदीपों की कई कई अवलियों का प्रकाश जल द्वारा विकीर्णित होकर
अद्भुत दृश्य उप~स्थित कर रहा था. भांति-भांति की मुदंती कमलिनियां और खिलते
हुए कुमुद,तैरते हुए पक्षी और माणिक्यमय सोपान, प्रभावित सुरभि और प्रमुदित ध्वनियां
सब मिलाकर विलक्षण दृश्य उपस्थित कर रहे थे.
हम ग्रामीण गोपों के लिए तो यह सब और भी विलक्षण थे. उन देवो-~पम दृश्यों के भागी हम
स्वप्न में भी हो सकते थे, हमने कब सोचा था ?
रंगभूमि के नैऋत्य कोण में यज्ञमण्डप था जिसमें राजाओं के आसनों की सुन्दर
व्यवस्था की गई थी. इन आसनों के मध्य अन्यों से पांच हाथ ऊंचे विशाल अट्ट पर
राज कंस, उसकी रानियां और अन्याय प्रमुख पुरुषों के बैठने के सुवर्ण सिंहासन
थे. राजा का बृहत सिंहासन उन सब में भव्य था जिस पर दृष्टि ठहर नहीं पाती थी.
इस समय प्राय: रिक्त -सी दिखलायी पड़ती सम्पूर्ण वयवस्था को हम आंखें मिचमिचाते
हुए आश्चर्य और मात्र आश्चर्य के साथ देखते और ह्रदयंगम करते चलते जाते थे.
मेरे मन में विचार उठा-यह भव्यता किसलिए ? राजत्व के अहं का इतना भारी प्रदर्शन?
प्रजा के श्वेद का ऐसा दुरूपयोग ? वे उपकरण, जिन्हें बड़े-बड़े धनपति स्वप्न
में देख नहीं सकते, सोच नहीं सकते, राजप्रसाद की शोभाश्री थे ! ओफ,
मुक्तावलियों की चमक और रत्नों की दमक, जो दीवोरों, खम्भों से लेकर पर्दों तक
पर सूर्य खिला रही थीं-हमें अन्धा बना रही थीं.
यज्ञभूमि में प्रवेश के लिए क्षेत्र के तीन तोरण पार करने पड़ते थे. रंगभूमि के
चारों ओर दो ताड़ ऊंचा प्राकार था, जिसमें आठ विशाल द्वार थे जिनसे आठ-आठ हाथी
सटकर एक साथ भीतर घुस सकते थे. इनमें से दो द्वार प्रविष्टि हेतु खोले गये थे.
कुब्जा बताती थी कि इन तीनों तोरणों को जोड़ने वाली मोटी भित्तियों के भीतर
लम्बे-लम्बे गलियारे दूर तक गये हुए हैं जिनमें राजा की आपातकालीन सेना सदा
सन्नद्ध रहती है... यज्ञभूमि के अन्दर-बाहर सब ओर मागधी और माथुरी सैनिकों का
बोलबाला था. दूसरे राज्यों के सैनिकादि जन भी अपनी विशिष्ट वेशभूषाओं में चमक
रहे थे.
वहीं राजा के मंच के सम्मुख ही विशाल अखाड़े में मल्लविद्या का आयोजन था. इस
स्थल का मैने मन ही मन विशेष रूप से निरीक्षण किया. इसके दायें वृहत् प्रभाग
में यज्ञ के कर्मकाण्ड की व्यवस्था थी.
फिर हम लोग उस स्थान पर पहुंचे जहां रखे हुए शिवधनुष का आज पूजन किया गया था.
हमने आश्चर्य के साथ तीन ताड़ लम्बे उस विशाल धनुष को देखा जो चन्द्रयुक्त
पीठिका पर आधारित था. उसकी ताड़-सी मोटाई, अद्भुत कलाकारी और विशालता को हमने
विस्मय के साथ परखा . 'वह रूद्र कैसा प्रकाण्ड व्यक्ति होगा जो इतने विशाल धनुष पर
बाण छोड़ता होगा ? सचमुच प्रलय मचा देता होगा तब तो वह ?'-मैंने सोचा.
पूजन की पुष्पादिक सामग्री से धनुष का काफी भाग ढका हुआ था. अपने स्वाभाव की
चंचलता के वश होकर मैंने कई रथों को जोड़कर बनाई गई पीठिका को ठेलने का प्रयास
किया. भैया ने साथ दिया. पीठिका हिली, तब तक मैंने धनुष पर हाथ चढ़ाया. दोनों
हाथों से ज्यों ही उसे एक ओर से उठाया, भीषण नाद करता हुआ वह कल धनुष अचानक टूट
गया. भैया अब भी चन्द्रयुक्त पीठिका को ठेल रहा था, हड़बड़ाकर पीछे हटा. मेरा
मुख फक् पड़ गया, ह्रदय थर-थरा उठा. घबराहट हमारी आंखों के आगे नक्षत्र बन कर
नाच उठी-'यह तो अविचार हुआ...मूर्खता हुई...क्या हमारे स्वप्न ध्वस्त हो
जायेंगे... कर्म मिट जाएंगे...कारागृह ? ..अब क्या होगा ?'
किंर्क्तव्यमूढ़ हुए हम निश्चेष्ट से खड़े थे कि कुब्जा फुसफुसायी-~'भागें आर्य,
नही मृत्यु का फण फैला...'
लोगों की भागती-दौड़ती पदचापें और कोलाहल हमने उसी स्थली की ओर बढ़ते हुए सुने,
देखे. फिर हमें पता नहीं कि कैसे हम लोग उस स्थान से बाहर निकलें और किधर भागे
और कितनों ने हमारा पीछा करने की चेष्टा की और कितनों को हमने मार गिराया, और
कब हम वहां से निकले और कहां तक हम आक्रान्त रहे और, कहां हमारे चोटें लगीं और,
कहां हम गिरे, उठे या भागे...और कैसे क्या हुआ ?
