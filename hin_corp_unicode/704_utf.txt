<ळिटेरटुरे><ळेट्टेर्स्/ ढिअरिएस्/ श्पेएच्हेस्><भक्स्हि,पडुमल् फुन्न ळल्><ंएरि ढिअर्य्><१९८२><शम्ब्हवन फ्रकस्हन्><ःअपुर्><७२-७९><२०८०><भक्स्हि,प्,प्,मेरि ढिअर्य्- ळ्ड्स्-औ>

+ १६ जून १९६५
बुधवार
आज खूब वर्षा हुई. आंधी भी आई. मैं तिवारी जी के कमरे में बच्चों को लेकर सोया.
बड़ी देर तक नींद नहीं आई. ऐसी स्थिति में मुझे बड़ी आत्मग्लानि होती है. जहां
जाता हूं वहां मानव दुर्भाग्य मेरा पीछा नहीं छोड़ता है. कट ही सहना पड़ता
है. कालेज के अन्य प्रोफेसरों को वह कष्ट नहीं है. मुझे जो घर मिला है वह यों
तो काफी अच्छा है पर न जाने क्यों छप्पर की ऐसी स्थिति हो गयी है कि वर्षा होने
पर कहीं भी बैठने तक के लिये जगह नहीं रहती. पर किया क्या जाय. आजकल अपनी ओर
से काम करता हूं, उसमें भी सफलता नहीं मिलती. सागर में दो पुस्तकें भेजी थीं
फिर भी मुझे उसकी प्राप्ति सूचना न तो पोस्टआफिस से मिली ओर न 'अभिनव प्रकाशन'
से. दो कार्ड भेजे, उनका भी उत्तर नहीं आया. आज शरद ने 'अर्चना' की एक कापी दी.
उसका आवरण पृष्ठ अभी नहीं छपा है. पूरी किताब छप चुकी है. न जाने कब आवरण पृष्ठ
छपेगा. अवधिया जी ने लिखा है कि उनका उपन्यास छप रहा है. किसी दिन वे मिलने के
लिये आवेंगे. देवेन्द्र उदयपुर चला गया है. सिंधोला में उसकी नियुक्ति हुई है.
१७ जून १९६५
गुरुवार
आज समाचार मिला कि सी.वी.सिंह और उनके दो पुत्रों का आकस्मिक निधन
एक मोटर दुर्घटना के कारण हो गया. उनकी स्त्री और छोटे-बच्चे को भी चोट
पहुंची है. सी.वी.साहब अपने परिवार के साथ प्रतापगढ़ से भोपाल जा रहे थे. किसी
ने स्वप्न में भी नहीं सोचा होगा कि उनका ऐसा दु:खद निधन होगा. काल के ऐसे ही
क्रूर प्रहार से हम लोग अपने जीवन में किसी अदृश्य शक्ति का प्रभाव देखते हैं.
मनुष्य का जीवन कितना क्षणभंगुर है, यह ऐसी घटनाओं से स्पष्ट हो जाता है.
खैरागढ़ के राजनीतिक जीवन में सी.वी.साहब का प्रमुख स्थान था. उन्हीं से
परामर्श लेकर रानी सब काम किया करती थी. उन पर रानी साहब का बड़ा विस्वास था.
आज पत्रों में मैने यह भी पढ़ा कि रानी के विरुद्ध राज्यपाल के पास एक याचिका
प्रस्तुत की गई है. इसमें संदेह नहीं कि खैरागढ़ में एक राजा का दल हो गया है
और एक रानी का. इसी के कारण विजय लाल और ज्ञानेन्द्र में उग्र संघर्ष होता रहता
है. गति म्युनिसिपल चुनाव में विजय लाल की पार्टी ने विशेष सफ-~लता प्राप्त की.
खैरागढ़ में रानी के दल के प्रति विशेष असंतोष है. उस चुनाव के संबंध में
याचिका प्रस्तुत की गई है.
१८ जून १९६५
शुक्रवार
 आज सी.वी. साहब के संबंध में ही कितने ही लोगों से चर्चा हुई. 'खोटला
बाई' के घर में भी वही चर्चा का मुख्य विषय था. अचानक वहां बाबी आ गई. इसी से
सी.वी.साहब के संबंध में विशेष बातें हुई. इसमें संदेह नहीं कि उनका बड़ा दु:खद
अंत हुआ. पर उनके संबंध में यहां भी लोगों की अच्छी धारणा नहीं है. खोटला बाई
की लड़की राधा का कोई भी संबंध उन लोगों से नहीं था फिर भी उसने कहा कि उन्हें
उनके पापों पर फल मिल गया खैरागढ़ में राजा और रानी के बीच जो एक कटुता उत्पन्न
हो गई उसका कारण सी.वी.साहब ही है. फिर भी राधा बाई ने उनके पुत्रों के लिए
दु:ख प्रकट किया और यह भी कह दिया कि पिता के पापों का फल निरपराध पुत्रों को
सहना पड़ता है. हम लोग हानि-लाभ जीवन-मरण को देवायत बात मानते हैं. न जाने कब
क्या हो जाये. मृत्यु के बाद किसी की निंदा करना उचित नहीं, फिर भी यह देखा
जाता है कि जो लोग जीवन काल में कुछ नहीं कहते वही मृत्यु के बाद तरह-तरह की
बातें करते हैं. मनुष्य का गौरव तो मृत्यु के बाद ही देखा जाता है. अभी तक यह
नहीं पता चला है कि सती और उसके छोटे बच्चे की क्या स्थिति है.
१९ जून १९६५
शनिवार
देवी प्रसाद वर्मा "बच्चू जांजगीरी" ने अपनी एक कहानी भेजी है और एक पत्र भी.
कहानी में उन्होंने यह बतलाया है कि अगर देवदास का विवाह पार्वती से हो गया
होता तो क्या स्थिति होती. प्रेम की सम-~स्या विवाह पर निर्भर नहीं है. विवाह न
होने के कारण देवदास ने प्रेम की समस्या उत्पन्न की. 'गृहदाह' में विवाह हो
जाने के बाद भी प्रेम की समस्या के साथ गृहदाह हो गया. "त्याग पत्र" पढ़ने से
ऐसा प्रतीत होता है कि यदि मृणाल का विवाह अच्छे वर से या उसके प्रेमपात्र से
ही हो गया होता तो उसका जीवन दु:खमय न होता. परंतु "सुनीता" में योग्य वर से
विवाह होने पर भी प्रेम की जटिलता उत्पन्न हो गई. "सुखदा" में एक तीसरी समस्या
आ गई. सच तो यह है कि भावों का निरंतर संघर्ष होता रहता है. प्रेम विद्वेष में
परिणत हो जाता है. विद्वेष भी स्नेह में परिवर्तित हो जाता है. 'ओ.हेनरी' ने
"भाग्य के पथ" नाम की जो कहानी लिखी है उसमें उन्होंने यही बतलाया है कि चाहे
हम जिस पथ से जायें अंतिम फल भाग्य के द्वारा ही निर्दिष्ट होता है और वही हमें
मिलता है.
२६ जून १९६५
शनिवार
दुर्ग से पत्र आया है. मेरे बाल साथी "झड़वाप्रसाद जी" का देहा-~वसान हो
गया. बड़ा दुख हुआ. एक एक कर मेरे साथी बाल बंधु अब जा रहे हैं. झड़वा प्रसाद
जी खैरागढ़ में मेरे साथ पढ़ते थे. बालमुकंद,झडवाप्रसाद और मैं सहपाठी भी थे.
एक ही साथ स्कूल में जाते थे. एक ही साथ खेलते कूदते थे. झड़वा प्रसाद और
बालमुकंद किला पारा में रहते थे. छुट्टी में मेरा अधिकांश समय वहीं व्यतीत होता
था. उन दिनों किला पारा काफी रमणीय था. खैरागढ़ का पुराना राजमहल वहीं था. वह
एक ऊंचे टीले पर बना था. मुझे उसे देखकर खत्री जी के रोहतासगढ़ का स्मरण हो
आता था. हम लोग बगीचे में खूब घूमा करते थे. खैरागढ़ में आम के बड़े बड़े बगीचे
थे. अब तो वे बगीचे नष्ट हो गये हैं. किले के पास जो तीन नदियों का संगम हुआ है
उसके कारण वह सचमुच आकर्षक स्थान था. अब तो किला पारा उजड़-सा गया है.
नदी की भी वह भव्यता नहीं रह गई है. फिर भी जब कभी खैरागढ़ जाता हूं तब आमनेर
नदी के उस घाट में अवश्य नहाता हूं. झड़वा प्रसाद जी ने दुर्ग में अच्छा नाम
कमाया, संपत्ति भी अर्जित की. उसका लड़का एक प्रसिद्ध वकील है. उन्हीं के घर
में खैरागढ़ की भगवती का विवाह हुआ है. भगवती को भी मैं पढ़ाया करता था.
२७ जून १९६५
रविवार
कल महेन्द्र से सी.वी. साहब की मृत्यु के संबंध में विस्तृत समाचार
मिला. महेन्द्र सी.वी.साहब पर लेख प्रकाशित कराने के लिये रायपुर जा रहा है.
यहां तो खोटला बाई के घर में किसी ने यह समा-~चार दिया था कि सती और उसके छोटे
बच्चे की मृत्यु हो गई. महेन्द्र से मालूम हुआ कि वे अभी जीवित हैं. विशेष
चिकित्सा के लिए रानी साहब उन्हें भोपाल ले जा रही है. प्रभा भी शकुन्तला के साथ आज
आई है. शकुन्तला भी कालेज में पढ़ना चाहती है. आजकल लड़कियों को सचमुच उच्च
शिक्षा पाने के लिये तीव्र लालसा हो गई है. शिक्षा बुरी नहीं है पर अभी
छत्तीसगढ़ में तो स्त्रियों के लिए यह उच्च शिक्षा व्यर्थ हो जाती है. विवाह के
बाद घर में काम-काज में व्यस्त रहने के कारण वे उस ज्ञान को भूल सी जाती
हैं, जिसको उन्होंने परिश्रम से प्राप्त किया है. वर्तमान शिक्षा का महत्व तो
तभी है. जब स्त्रियां भी पुरुषों की तरह काम करें. ज्ञान का उपयोग न होने पर
उसका विकास तो होता ही नहीं अपितु लुप्त हो जाता है. ऐसी शिक्षा पाने के बाद भी
शुद्ध लिखना और बोलना भी स्त्रियां भूल जाती हैं. अरुण बी.ए. हो गई पर उससे
उसको लाभ क्या हुआ. केवल एक ब़्अड़प्पन का यह भाव आ जाता है कि हमने बी.ए. पास
कर लिया है. मैं तो अपनी ब़्अड़ी बहू सुखरानी को एम.ए. कहा कहता हूं क्योंकि वह
सचमुच कला में आचार्य है. सब कुछ काम कर लेती है.
३० जून १९६५
बुधवार
एक आशा विफल होने पर उसके स्थान में एक दूसरी आशा आ जाती है. बार बार हताश
होने पर भी हम लोग आशा नहीं छोड़ सकते. एक से मनोरथ विफल होने पर मैं दूसरे का
आश्रय लेता हूं और उसके बाद किसी अन्य को ग्रहण करता हूं. पर आशा अभी तक बनी
हुई है. यद्यपि उसकी समवनीयता में मुझे संदेह है. जब मुझे ऐसा प्रतीत होता है कि
अब अवश्य मेरा कार्य पूरा हो जायेगा और मुझे अपनी सफलता में जरा भी संदेह नहीं
रह जाता, तभी कोई न कोई ऐसी बात हो जाती है जिससे मेरा वह कार्य विफल हो जाता
है. फिर मैं बिलकुल हताश हो जाता हूं और समझने लगता हूं कि अब मैं निरूपाय हूं.
तब कहीं से कोई ऐसी बात उत्पन्न हो जाती है जिससे फिर आशा होने लगती है. 'अभिनव
प्रकाशन'से उत्तर न पाकर मैने विद्याभूषण जी से एक पत्र लिखाया. उन्हों-~ने
'साथी प्रकाशन' को लिखा कि वह मेरी पुस्तको के संबंध में 'अभिनव प्रकाशन'के संचालकों
से मिलकर पता लगावें और फिर सूचना दे. अब तो कोई साहित्यिक काम करने की भी इच्छा
नहीं होती. ठीक समय में मुझे कोई लाभ नहीं होता. लोन के लिये कल आवेदन पत्र देना
होगा. फिर किस तरह स्व घर का खर्च चलेगा. यह मैं खुद नहीं समझ पाता. इस महीने में
काफी खर्च होगा. अगस्त में तीजा के कारण चिंता करनी होगी. रुपये कहां से मिलेंगे
कुछ सोच ही नहीं पाता.
१ जुलाई १९६५
गुरुवार
आज कालेज खुल गया. सभी प्रोफेसर आ गये. मैडम सक्सेना ने दो आम भेजे.
लखनऊ से वह वे आम लाई थीं. तिवारी जी ने भी दो आम भेजे. यही तो पारिवारिक स्नेह
का सूचक है. दोनों मैडम साथ-साथ रहती हैं. मैडम सक्सेना और सतदेव बिलकुल बहन की
तरह वे दोनों रहती हैं. घर का सब काम वे खुद कर लेती हैं. और फिर पढ़ाने
-~लिखाने का काम करती है. दोनों बैठने भी आयी थीं. उनके व्यवहार में जो एक
स्नेहभाव है उसके कारण मुझे बड़ी प्रसन्नता होती है. अभी तो पढ़ाई आरम्भ नहीं
हुई है. मैं लोन की चिन्ता में पड़ रहा हूं. दुर्ग में जिला साहित्य सम्मेलन का
अधिवेशन होने वाला है. पत्र आया है. बच्चू ने भी जांजगीर से पत्र लिखा है. उसका
उत्तर भी में अभी तक नहीं दे सका हूं. दुर्ग में भी अब अनेक साहित्यिक समारोह
होने लगे हैं. यहां भी एक वर्ष के भीतर कोई न कोई समारोह हो ही जाता है. मैंने
अपने लेख अभी तक 'मध्यप्रदेश संदेश'में नहीं भेजे हैं. किसी दिन उन्हें फिर
पढूंगा. तब यदि उन्हें ठीक समझूगां तो भेजूंगा. खैरागढ़ से समाचार पाने के लिए
व्यग्र हूं. वहां सब सानंद होंगे फिर भी समाचार पा जाने से चिंता दूर हो जाती
है. सोच रहा हूं कि एक दिन के लिए मैं भी खैरागढ़ जाऊं. इसी शनिवार को जाऊंगा.
२ जुलाई १९५६
शुक्रवार
आज पत्रों में पढ़ा कि कच्छ के संबंध में समझौता हो गया है. जनसंघ द्वारा
समझौते का विरोध किया गया तथा अटल जी पकड़ लिये गये कितने ही लोगों का यह कथन
है कि समझौते से स्पष्ठ हो जाता है कि वर्तमान शासन के हाथों में राष्ट्र का हित
सुरक्षित नहीं है. मैं भी सदा समझौते के पक्ष में रहता हूं. किसी भी बात में
व्यर्थ झगड़ा करने से विरोध बढ़ता है और विरोध से कोई लाभ नहीं होता. कच्छ के
समझौते का संबध तो समग्र भारतवर्ष के हित से है. पर जब कभी मैं खैरागढ़ की बात
सोचता हूं तब यही चाहता हूं किसी तरह वहां जो उग्र विरोध के भाव से दो दल हो
गये हैं उनमें भी समझौता हो जाये. उसमें मैं खैरागढ़ का हित समझता हूं.
व्यक्तिगत महत्वाकांक्षा और स्वार्थ सिद्धि के लिए कभी-कभी तीव्र असंतोष फैल
जाता है. पर ऐसी स्थिति पैदा की जा सकती है जब उदारता का आश्रय लेकर विरोधियों
में भी सद्भाव पैदा किया जा सके. यह मैं जानता हूं कि खैरागढ़ में ऐसी
परिस्थिति उत्पन्न करना कठिन है. फिर भी उसके लिये मैं अपनी ओर से लोगों को
सुझाव देता हूं. लोक शिक्षा के प्रसार और साहित्य की वृद्धि के लिये भी खैरागढ़
में अच्छा काम किया जा सकता है. रायपुर और दुर्ग की तरह वहां भी कोई ऐसी संस्था
स्थापित की जाये जिसमें सभी लोग सम्मिलित हो सकें.
३ जुलाई १९६५
शनिवार
रायपुर में इंदिरा गांधी का भाषण हुआ. उन्होंने कहा कि योजनायें बड़ी होने के
कारण हम लक्ष्य पूर्ति नहीं कर सकते. परंतु आगे चलकर लाभ अवश्य होगा. अभी हम
कष्ट भोग रहे हैं. उसका लाभ आने वाली पीढ़ी को मिलेगा. भविष्य की यही आशा तो हम
लोगों को भी दैनिक जीवन में प्रेरणा देती है. मैं भी सोचता हूं भविष्य में शायद
लाभ हो और तब वर्तमान कष्ट दूर हो जाये. पर अभी चो विशेष आशा लक्षित नहीं होती.
होती. हम लोगों के कष्ट बढ़ते ही जा रहे हैं. इंदिरा गांधी ने यह भी कहा कि
कांग्रेस में गुटबंदी है. कांग्रेस को मजबूत बनाने के लिए कांग्रेस की शाखाओं
को शक्तिशाली बनाना होगा. विरोधी दलीय कार्य-~कर्ताओं की अपेक्षा कांग्रेस के
कार्यकर्ता कम सजग होते हैं. देश की प्रमुख समस्याओं से भी वे अवगत नहीं होते.
मुख्य कारण यह है कि कांग्रेस के भीतर देश सेवा की अपेक्षा पद लिप्सा विशेष बढ़
गई है. मैंने अभी तक नलिनी का एडमिशन नहीं कराया है. उसके लिये ५२ रूपये
लगेंगे. लोन मिल जाये तभी मैं एडमिशन करा सकूँगा. आवेदन पत्र दे दिया है.
कन्नौजे साहब छुट्टी पर गये हैं. उन्होंने आश्वासन दिया था कि शीघ्र ही प्रबंध
कर दिया जायेगा. शकुन्तला भी पढ़ने के लिये आ रही है. वह सोमवार को आयेगी. अभी
तो पढ़ाई आरंभ भी नहीं हुई है.
१२ अगस्त १९६५
गुरुवार
आज रक्षाबंधन है. कुन्ती दुर्ग से आई है. उसने राखी बांधी है. इसने बतलाया कि
उसके पिता रंगीलाल बाबू बहुत बीमार है. जय उन्हें देखने के लिये गया था. वह भी
उन्हें देखने के लिये जा रही है. रंगीलाल बाबू अभी तक रानी साहिबा के यहाँ
कार्य कर रहे हैं.
