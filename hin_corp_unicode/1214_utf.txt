<ठ्रन्स्लटेड् णटिओनल्><ळिटेरटुरे><ख्हटिवनि, ख्रिस्ह्न><श्म्रिटि : एक् प्रेम् कि><१९९०><णटिओनल् भोओक् ठ्रुस्ट्><णेत् ढेल्हि><१८-२३><२४१५><ख्हटिवनि, ख्-श्म्रिटि:एक् फ्रेम् कि-ठ्रन्स्.ळिट्.-औ> 

मेरे पिताजी डाक्टर थे, लेकिन हम अपने गांव में खेत पर रहते थे. मेरे
तीन बड़े भाई त्रिवेंद्रम में किसी होस्टल में रहते थे. मेरे पिताजी को
मोटर-साइकिल पर एक गांव से दूसरे गांव में जाना पड़ता था. कभी-कभी तो उन्हें
रात को भी बाहर रहना पड़ता था. घर में मां और मैं दोनों अकेली रह जाती थीं.
हमारा एक ही पक्का मकान न था, परंतु अलग-अलग, दो-चार अधकच्चे-अधपक्के मकान
थे. बैठक का कमरा अलग, सोने का अलग. रसोई-घर अलग. रसोई-घर के आगे खाना खाने
की जगह के लिए आंगन था. स्नान-घर जरा दूर था. मेरे पिताजी की डाक्टरी का
कमरा तो बिल्कुल ही अलग था. वहां सदा ही गांव वाले आते-जाते रहते थे. माताएं
बच्चों को सीने से लगाए बैठी रहती थीं. बूढ़े लोग खांसते रहते थे. और आपस
में बातें करते थे.बरसात का मौसम मुझे बहुत सुहावना लगता था. रसोई-घर के
आंगन में बैठकर मैं रात में आकाश गंगा को धरती पर उतरते, धरती की और बहते
देखा करती थी. फिर तो चारों ओर नदी-नाले बन जाते थे और पेड़-पौधों का रंग
गहरा हरा हो उठता था, मानो उन्हें ताजा रंगा गया हो, और वह रंग अभी गीला
हो.मैं थोड़ी बड़ी हुई तो मेरे भाई को एक अच्छी नौकरी मिल गयी. उसे कंपनी
की ओर से कार भी मिली, जिसमें चढ़कर वह समूचे भारत में पर्यटन करता था.
कभी-कभी हम भी उसके साथ जाया करते थे. इस तरह मैं समूचा दक्षिण भारत घूमी
हूं.नंदिनी ने वहां लाल पथरीली मिट्टी पर अंगुली से लकीरें खींच-खींचकर
दक्षिण भारत का मानचित्र बनाया था. और वे सभी शहर दिखाये थे, जहां-जहां
वह गयी थी और जो-जो स्थान उसे सुन्दर लगे थे. अचानक ही वह शांत हो गयी थी
और सर ऊपर उठाकर मुझे देखने लगी थी. हमारी शांत आंखे आपस में एक बार ही मिली
थीं. नहीं, उन्होने परस्पर कहा कुछ नहीं था. नंदिनी ने हथेली से मानचित्र को
मिटाकर कहा था : अब तुम अपने गांव की बातें बताओ.मैंने कहा था,नहीं नंदिनी,
मेरे यहां तुम जैसा अक्षय कोष नहीं है. मैं एक शहर में पल-पुसकर बड़ा हुआ
हूं. कराची एक बड़ा ही सुंदर शहर है. लेकिन शहर कोई भी हो.  उसमें अपनापन
नहीं होता. वहां न प्रकृति निकट होती है, और न ही मानव. मेरे यहां ऐसा कुछ
नहीं है, जिससे प्रसन्न होकर मैं तुम्हें उसकी बातें बताऊं. हां, मैं भी एक
बार सिंध के गांवों मैं भटका हूं. वहां मैंने सिंघ का साफ, खुला आकाश देखा
है-- ऐसा साफ और खुला, जैसा संसार के कम हिस्सों में होगा. अलबत्ता, वहां
की धरती सूखी है. नहीं, उस धरती को सूखी न भी कहें. बिना साज-सिंगार की
ऐसी धरती केवल मुसकाती रहती है. वह ठहाके मारकर हंसती नहीं है. हां, मैं
दो-तीन बार अपने गांव भी गया था. वहां दिन को मैं खेत के कुएं के पास जाकर
बैठता था. मुझे कुएं में रहट के चलने की आवाज बड़ी मधुर लगती थी, जैसे कोई
दिलरूबा साज बजा रहा हो. और रात को मैं मिट्टी के बने उस मकान की छत पर जाकर
बैठता था. हमारी उस धरती पर बादल ज्यादा नहीं बरसता है. लेकिन चांद बरसता
है. ऐसी खिली हुई चांदनी कम जगहों पर होती होगी. उस आकाश में कितने ज्यादा
तारे होते हैं ! नहीं, यहां इतने ज्यादा तारे नहीं हैं. यहां तारे घूंघट में
छिपते रहते हैं. वहां सिंध में तारे चमचमाते रहते हैं. लेकिन नंदिनी, हर जगह
की अपनी एक अलग खूबसूरती है.है, न,?नंदिनी ने सिर हिलाकर हामी भरी थी. बातों
में न जाने कितना समय बीत गया था. हम उस खाली पीरियड में तो बैठे ही रहे
थे, उसके बाद वाले भरे हुए पीरियड में भी क्लास में न गये थे. लगा था जैसे
हमारी कोई क्लास न हो. बातें उस दिन खत्म नहीं हुई थीं, इसलिए हम दूसरे दिन
मिलने का वायदा कर अलग हुए थे.तुमने अभी उपम्मा नहीं खायी है. खा लो, ठंडी
हो गयी होगी. ऐसा न हो कि काफी भी ठंडी हो जाये.नंदिनी ने काफी का ट्रे मेज
पर रखते हुए कहा. वह मेरे सामने आ बैठी.हमने एक दूसरे की ओर निहारा. उसने
कहा,किन यादों में खोए थे ?नंदिनी, तुम से हुई पहली और आखिरी मुलाकातें याद आ
गयीं.ओह !फिर उसने जैसे बात बदलने के लिए कहा,बंबई क्या अकेले आये हो ?सविता
को रास्ते में नासिक छोड़ता आया. बच्चों को भी-उनके ननिहाल में.नंदिनी एकदम
कोई जबाब न दे सकी. एक अप्रिय मौन हम दोनों के बीच आ गया. मैं काफी पीते हुए
सोचने लगा, क्या इतने सालों के बाद मिलने पर भी हम दोनों को बोलने के लिए
कुछ नहीं है ? जीवन-पथ अलग-अलग हो जाने से हम एक दूसरे से विलग हो जाते
हैं. समय बीतने से यह दूरी बढ़ती जाती है. इससे पहले जब नंदिनी दिल्ली में
मिली थी, तब उसने अपना कोई पथ निश्चित नहीं किया और वह मेरे पास सरक आयी थी.
परंतु आज वह मुझसे दूर है, एक और पथ की पथिका. उसकी समस्याएं, उसके सपने,
उसका भविष्य, उसका संघर्ष-सभी कुछ निराला था. मैं उस सब में प्रवेश नहीं
कर सकता था. दूसरी ओर, मेरा जीवन भी उसके लिए एक पराया घर था,जिसके भीतर वह
कभी-कभी खुली हुई खिड़की में से झांक तो सकती थी, या कभी-कभी ड्राइंग रूम में
आकर चाय-नाश्ता भी ले सकती थी, परंतु जिसके सुख-दुख से उसका कोई सरोकार न था,
जिसमें उसका कोई भाग न था. मैंने कमरे में चारों ओर देखा-उसके विवाह-उत्सव
का, या उसके पति का, कोई फोटो हो. या उसकी बेबी का कोई फोटो हो, जिसे द्वार
बनाकर मैं उसके जीवन में प्रवेश कर सकूं ; उसमें जरा झांक सकूं. लेकिन कहीं
ऐसा कुछ नहीं था. दो चित्रों और पीतल की एक थाली के सिवा दीवारों पर कुछ
नहीं था.नंदिनी शायद मेरी परेशानी को भांप गयी. उसने शायद यह भी जान लिया
कि मैं उसके घर में उसे ढूंढ़ रहा था-उस नंदिनी को,जिसे मैं पहचानता था,
जो मेरे लिए परायी न थी.नंदिनी ने कहा,चलो, बाल्कनी में चलकर बैठते हैं.
वह स्थान इससे कहीं ज्यादा अच्छा है. उसने शायद समझा था कि बाल्कनी में
पहुंचने से वह उस घर की चार-दीवारी से मुइत पा लेगी. लेकिन वह स्वयं
बाल्कनी के दरवाजे के पास ही रूकी रह गयी. नहीं, जो उसका है, उससे वह
मुइत नहीं पा सकती. हम किसी भी चीज को भोगकर उसका त्याग नहीं कर सकते.
यह असंभव है. हां, उससे निकलने का एक रास्ता है. वह है बीच के पर्दे
को हटाने का रास्ता. वह हाथ से मुझे अपने घर ले जाये, वहां मुझे बिठाए
और बातें करें. मैं बाल्कनी में केन की कुर्सी पर जा बैठा और वह दरवाजे
के पास खड़ी रही.तुम कपड़े बदलोगे ? अनिल का कुर्ता-पजामा तुम्हे ठीक
आयेगा.मैंने आश्चर्य से पूछा,क्यों ?क्या तुम शाम तक नहीं रुकोगे ? अइल तो
छ: बजे के बाद घर आता है. क्या तुम उससे नहीं मिलोगे ? रात का खाना खाकर
चले जाना.फिर वह कुछ झिझकते हुए बोली,अगर चाहो तो तुम यहां रात के लिए भी
रह सक!ए हो. मेरा उत्तर पाने से पहले ही वह मुझे बाल्कनी में अकेला छोड़कर
भीतर चली गयी. मैने सामने देखा और मैं चौंक उठा. जैसे किसी मित्  से अचानक
ही मिलते हैं और चौंक जाते हैं. सुबह से ही समुद्र की आवाज कभी धीमी, कभी
जोरदार मेरे कानों पर पड़ती रही थी, और अब समुद्र सामने दिखाई दे रहा था.
इस बार @ड.र्‍ंॅड.डडडःडद्डडडःआ और मेरा मन खुशी से भर उठा. उसे मैने किसी निकट
के साथी की तरह चाहा है. सुख-दुख में, प्रसन्न-चित्त अथवा पीड़ित-मन मैं
जब कभी उसके पास गया हूं, तो उसने अपनी असीमता में से कुछ हिस्सा देकर मेरी
सहायता की है. तभी लगता है, मैं, मैं नहीं हूं पर इस सृष्टि का एक कण हूं
और तब मैं अपना संतुलन, अपना मूल्यांकन कर लेता हूं. समुद्र काफी दूर था,
उसकी आवाज बड़ी मध्यम सुनाई दे रही थी. ऐसा लगता था, उसका कंठ अवरूद्ध था,
धरती ने अपना सारा कूड़ा उसमें फंसा रखा था. सफेद झाग की कतारें एक के पीछे
एक, मुंह ऊपर उठा-कर खड़ी थीं. मैंने दूर-दूर तक देखा, बीच समुद्र में एक
नाव बादबान फैलाए जा रही थी और उससे थोड़ी दूर समुद्र और आकाश, एक लकीर में
मिल रहे थे. मैने समुद्र को बहुत प्यार किया है और आज फिर मैं उसके नजदीक
था. उसके साथ रहकर मेरे जीवन की कई मधुर घटनाएं घटी हैं. समुद्र-तट पर ही
कई बार मेरा नंदिनी से रूठना-मनाना हुआ था.मैं वहां केन की कुर्सी पर बैठा
समुद्र की ओर देख रहा था. बाल्कनी के दरवाजे पर से जाने से पहले नंदिनी
ने कहा था, अगर चाहो तो तुम यहां रात के लिए भी रह सकते हो. ऐसा कहते हुए
वह झिझकी थी. यह घर उसका है, परंतु केवल उसका नहीं है. उस पर उससे अधिक
किसी और का अधिकार है. उम्र में बड़े हो जाने पर यह समाज हमारे लिए कई बंधन
और सीमाएं जोड़ लेता है. नहीं तो यह वह नंदिनी थी, जिसने कई साल पहले एक
दिन बड़ी खुश होकर मेरे पास आकर कहा था सुना है कि तुम यह ग्रीष्मावकाश
दक्षिण-भारत में बिताना चाहते हो.परंतु एक समस्या आ खड़ी हुई है. हमें
यह अवकाश अप्रैल से मिल रहा है और तृतीय वर्ष के विद्यार्थियों को मई से
मिलेगा. एक महीना बिना किसी काम के होस्टल में पड़े रहने से मैं बोर हो
जाऊगा.नंदिनी कुछ देर के लिए मेरे चेहरे में निहारती रही थी. फिर मेरे हाथ
को पकड़कर बोली थी,यह एक महीना तुम मेरे घर पर मद्रास में बिताओ. अडयार में
मेरे भाई की अच्छी-खासी कोठी है. मैं सोलह तारीख को जा रही हूं.उसका हाथ
मेरे हाथ में था. मैं उस हाथ को देख रहा था . बोला था,तुम ह्रदय से यह
निमंत्रण दे रही हो या केवल.  .  .  उसने अपनी बड़ी-बड़ी आंखे ऊपर उठाकर
मेरी ओर देखा था और मैं उन आंखों की ओर देखता रहा था. फिर बोला था,मुझे
क्षमा करना, नंदिनी, मुझे पता है कि तुम बाहर भीतर एक ही हो.मैंने यह कहते
हुए उसके हाथ को जरा दबाया था और उसने अपना दूसरा हाथ मेरे हाथ के ऊपर रख
दिया था.तो फिर बात पक्की हुई. तुम अब इन्कार नहीं करोगे.उन दिनों हमारे बीच
कभी-कभी तनाव उभर आता था और ऐसा लगता था कि हम एक-दूसरे से दूर होते जा रहे
थे. यही कारण है कि मुझे नंदिनी का निमंत्रण विचित्र-सा लगा था.एक इन्सान
के लिए दूसरे इन्सान का मन एक अंधियारा कमरा होता है. कई बार इन्सान चाहता
है कि मोमबत्ती ले जाकर दूसरे के मन में झांक आये. परंतु नहीं, ऐसी घृष्टता
करने की अनुमति इस संसार में नहीं है. एक इन्सान दूसरे इन्सान को ऐसी आजादी
नहीं दे सकता. हरेक इन्सान के लिए मन का यह अंधेरा ही तो अपना है. वह बचपन
से लेकर मरण तक उसमें न जाने कितनी चीजें एकत्र करता रहता है.अडयार में
बितायी हुई वह पहली रात मुझे आज भी याद है. नंदिनी के परिवार के सभी लोग
मुझ से बड़ी आत्मीयता के साथ मिले थे. गरमी का मौसम होने के कारण रात को
बिस्तर छत पर बिछाए गये थे. मुझे यह देखकर आश्चर्य हुआ था कि मेरा बिस्तर
नंदिनी के पास था. नंदिनी ने भाई और भाभी को कहा था,सतेन्द्र हमारे यहां
महीना-भर रहेगा.उन्होंने मेरी ओर एक प्रश्न-भरी दृष्टि से देखा था और मैने
अनुभव किया था कि उनके व्यवहार में एक नजदीकी रिश्तेदार के दोस्त के लिए
जितना आदर होना चाहिए, उससे कहीं अधिक आदर था. रात को नंदिनी और मुझे यह
सब खटक रहा था. करवट बदलते समय हम एक-दूसरे की सांस की आवाज को सुन रहे थे.
नीले नभ में तारे चमक रहे थे. यात्रा की थकावट होते हुए भी हम काफी रात तक
बातें करते रहे थे. नंदिनी ने पिछले दिन अपने बालों में तेल डाला था. वह महक
मुझे बार-बार घेर लेती थी. कभी-कभी दूर किसी पेड़ से चमगादड़ की आवाज आती
थी.अडयार का समुद्र-तट बड़ा ही सुंदर है. अडयार नदी मंद-मंद बहकर समुद्र में
आ समा जाती है. वह इतनी तो मंद गति से बहती है कि लगता है कि वह काफी फासला
चलने से थक गयी है और अब उसमें अपने प्रियतम तक चलने की शइत नहीं है.
मैंने कई बार अस्त होते सूर्य की लालिमा इस नदी के पानी में देखी थी. जैसे
संध्या की बेला में सुहागिनों का सारा सिंदूर उस पानी में झलक उठता हो. जहां
तक नजर जाती थी, वहां रेत ही रेत था. और फिर समुद्र की शांत और गंभीर आवाज
थी. दूसरे दिन शाम को जब नंदिनी मुझे पहली बार उस समुद्र-तट पर ले गयी थी,तो
मैं वह दृश्य पहली बार देखकर दंग रह गया था. थियासाफिकल सोसाइटी के पीछे
वाला रास्ता लिये, नदी-किनारे चलते हुए हम धीरे-धीरे समुद्र की ओर बढ़ रहे
थे. नदी में पानी कम था. उसका बड़ा हिस्सा सूखा था. चारों ओर गुलाबी धूप
अलस-भाव से लेटी हुई थी. गुलाब की ताजा पंखुडियों की तरह रोशनी यहां-वहां
छिटकी हुई थी. उस अजीब, न भुला सकने वाली सुंदरता को देखकर मैं नंदिनी की
उपस्थिति को भी भुला बैठा था.उसने मेरे कंधे पर हाथ रखकर रहा था,सतेन, तुम
प्रकृति को इतना क्यों चाहते हो ?मेरा स्वप्न-भंग हुआ या उस प्रकृति में
एक और जीव भी मेरे साथ था. मैने नंदिनी की ओर देखा था. उसका सांवला मुख
अति सुंदर लग रहा था.क्या यह सच है कि एक पिकनिक के मौके पर तुम पूर्णिमा
के चांद को देखकर रो पड़े थे ?उस समय भी मुझे लगा था कि मेरी आंखों में
आंसू उमड़ आये थे. मैं कुछ कह नहीं सकता था. शायद उस समय सूर्य की अंतिम
किरणें मेरे मुख पर पड़ रही थीं. नंदिनी ने मेरे चेहरे पर न जाने क्या
देखा था और वह सरककर मेरे पाश्र्व में आ खड़ी हुई थी. इतनी नजदीक, जैसे
वह मुझे आलिंगन में लेना चाहती हो. पल-भर के लिए वह खड़ी रही थी;फिर दूर
हो गयी थी. लेकिन उसका बजूद, उसकी महक मेरे नजदीक काफी देर तक बनी रही.
मैने मुड़कर देखा था; वह देखा था, जो तब तक नहीं देखा था. सामने विराट
समुद्र खड़ा था. मैं भी उसकी तरह विराट हो गया था. मेरे सारे बंधन टूट
गये थे. मैं भी समुद्र की तरह स्वतंत्र व निर्मोही हो गया था.
