<णटुरल् श्चिएन्चे><भिओ-छ्हेमिस्ट्र्य्><छ्ह्हिड्ड शिन्ग्ह्><ख्हड् फट्रिक><१९८२><ञ्.आ.ई><णेत् ढेल्हि><४८ टो ५०><२३००><छ्ह्हिड्ड शिन्ग्ह्-ख्हड् फट्रिक><ढ्हनन्जय् खुमर्>

सितम्बर मास के कृषि-कार्य
डाओ छिद्दा सिंह
सह-प्राध्यापक शस्य विज्ञान (प्रसार),
गोओ बओ पन्त कृषि विश्वविद्यालय, पन्तनगर
(उओ प्रओ)
सितम्बर मास खरीफ में बोयी गयी सभी फसलों की देखरेख, कटाई, रबी में बोयी जाने
वाली फसलों की तैयारी और तोरिया (लाही), आलू, मटर आदि फसलों की बुआई का समय
है. खरीफ की खड़ी फसलों में निराई-~गुड़ाई, टापड्रेसिंग, सिंचाई, कीड़ों और
रोगों की रोकथाम मुख्य कार्य हैं.
सितम्बर मास में बोयी जाने वाली फसलें
तोरिया (लाही):- तोरिया की बुआई का उत्तम समय सितम्बर के दूसरे सप्ताह से
अक्टूबर के प्रथम सप्ताह तक है. एक हैक्टर में तोरिया (लाही) की शुद्ध फसल लेने
के लिए ५ से ८ किलो बीज की जरूरत पड़ती है. बुआई से पहले खेत में ६० किलो
नाइट्रोजन, ४० किलो फास्फोरस और ३० किलो पोटाश प्रति हैक्टर की दर से अच्छी तरह
मिला देनी चाहिए. बीज ३ सेंओ मीओ से अधिक गहराई पर नहीं गिरना चाहिए. बोने से
पहले बीज में डाइथेन एम-४५ (एक किलो बीज में २ ग्राम दवा) नामक फफूंदी नाशक दवा
मिला लेनी चाहिए.
आलू:- आलू की अगेती फसल की बुआई २०-२५ सितम्बर से शुरू कर देनी चाहिए. आलू की
अगेती फसल के लिए 'कुफरी चन्द्रमुखी' (ए-२७०८) और 'कुफरी-बादशाह, कुफरी बहार',
'जीओ २५२४' आदि किस्में अच्छी हैं. अगेती फसल की बुआई में इस बात का ध्यान रखना
चाहिए कि आलू काट कर न बोया जाए, क्योंकि इस समय भूमि का तापमान अधिक रहता है,
जिससे कटे हुए आलू सड़ जाते हैं. इस समय आलू बोने के लिए समूचे आलू का बीज ०.२५
प्रतिशत एरीटान या टैफासान के घोल में कम से कम दो मिनट तक डुबो देना चाहिए,
जिससे आलू को सड़ने और काली रूसी रोग से बचाया जा सके. एक हैक्टर के लिए मध्यम
आकार (२.५ सें. मी. व्यास अथवा २५ ग्राम वजन) का २० से २५ क्विंटल बीज पर्याप्त
होगा. बीज को ५५ से ६० सें. मी. की दूरी पर बनी मेड़ों पर १५ से २० सें. मी. की
दूरी पर बोना चाहिए. बोने से पहले खेत में लगभग ३०० क्विंटल गोबर की खाद अथवा
१०० किलो नाइट्रोजन, ८० किलो फास्फोरस और ८० किलो पोटाश प्रति हैक्टर की दर से
डालनी चाहिए.
खरीफ की फसलों की देखरेख
मक्का:- जिन खेतों में मक्का की फसल बोयी गयी थी, उनमें इस समय फूल और भुट्टे आ
रहे होंगे. इस मास के शुरू में ही बची हुई नाइट्रोजनवाली खाद कतारों में डाल
दीजिए. यदि वर्षा न हो रही हो या वर्षा सही समय पर न हो तो इस समय एक सिंचाई
अवश्य कर दें, क्योंकि मक्का में फूल खिलने और दानेवाली अवस्था में पौधों को
पोषक तत्वों और पानी की अधिक मात्रा में आवश्यकता पड़ती है और यदि इस अवस्था
में पौधे को पानी न मिले तो उपज में भारी कमी आ जाती है. यदि वर्षा अधिक हो
रही हो तो मक्का के खेत से पानी के निकास का समुचित प्रबन्ध करें. फालतू पानी
खेत में न ठहरने पाए, क्योंकि मक्का अधिक पानी सहन नहीं कर सकती. यह देखा गया
है कि यदि मक्का के खेत में २४ घंटे भी पानी खड़ा रह जाए तो भी उपज में काफी
कमी आ जाती है. कुछ किसानों ने मक्का जून के महीने में ही बो दी होगी. वह इस
मास के अन्त तक पक कर तैयार हो जाएगी. जैसे ही भुट्टों के दानों में ३० प्रतिशत
नमी हो जाए (दाने दांतों में दबाने पर कड़े मालूम हों) और भुट्टों को ढकनेवाली
पत्तियां पीली पड़ जाएं, तो भुट्टों की तुड़ाई शुरू कर दीजिए.
धान:- इस समय धान के खेतों में नाइट्रोजनवाली खाद का टापड्रेसिंग करें.
टापड्रेसिंग करने से पहले खेत का सारा पानी निकाल दें और फिर टापड्रेसिंग के २४
घण्टे बाद खेत में दुबारा पानी भर दें. धान के खैरा रोग की रोकथाम करें. जिन
क्षेत्रों में खैरा रोग का प्रकोप हो, वहां ५ किलो जिंक सल्फेट और २.५ किलो
बुझे हुए चूने को १०० लिटर पानी में घोलकर एक हैक्टर की दर से छिड़काव करें.
खैरा रोग से पत्तियां पीली पड़ जाती हैं और उन पर लाल-बादामी रंग के चकत्ते
दिखायी देने लगते हैं. धान के जीवाणु झुलसा रोग की रोकथाम करें. इस रोग के
प्रकोप से धान के पौधों की पत्तियां पीली पड़ने लगती हैं. इसके बाद पत्तियां
मटमैले-सफेद रंग की हो कर सूख जाती हैं. रोग के प्रकट होने पर कुछ समय के लिए
खेत में खड़े पानी को निकाल दीजिए. ६० ग्राम एग्रोमाइसीन १०० और २०० ग्राम
कापर आक्सीक्लोराइड (जैसे क्यूप्राविट, व्लाइटाक्स-५०, फाइटोलान आदि) का २००
लिटर पानी में घोल बना कर प्रति एकड़ की दर से तीन छिड़काव करें. प्रथम
छिड़काव बीमारी दिखायी देने को फौरन बाद करना चाहिए. अन्य छिड़काव १० से १२
दिन के अन्तर पर करने चाहिएं.
धान के तना छेदक के नियंत्रण के लिए इन दानेदार दवाइयों में से किसी एक का
उपयोग करें: ३ प्रतिशत फ्यूरेडान १५ से १८ किलोग्राम या ५ प्रतिशत डायो-~जिनान
या २ प्रतिशत लिन्डेन या ८ प्रतिशत सेविडाल, ४ प्रतिशत थायोडान अथवा ५ प्रतिशत
इकालक्स का २० कि. ग्रा. प्रति हैक्टर की दर से उपयोग कर सकते हैं. इसके अलावा
३०० मि. लि. डाइमेक्रान १०० को ८००-१००० लिटर पानी में घोल कर एक हैक्टर की दर
से छिड़काव करें. दानेदार दवाइयों का उपयोग रोपाई के २०-२५ और ५०-६० दिनों बाद
करना चाहिए.
धान के गंधी कीड़े की रोकथाम करें. यह धान का बहुत ही हानिकारक कीड़ा है और
हल्के रंग का होता है. इससे एक विशेष प्रकार की बदबू निकलती है. यह कीड़ा
बालियों में दाने नहीं पड़ने देता. इसकी रोकथाम के लिए ५ प्रतिशत बी. एच. सी.
चूर्ण २०-२५ किलो प्रति हैक्टर के हिसाब से फसल पर बुरकना चाहिए.
ज्वार:-ज्वार की पत्तियों के धब्बा रोग की रोकथाम के लिए डाइथेन जैड-७८ नामक
दवा का दो-तीन बार छिड़काव करें. दो किलो दवा को १००० लिटर पानी में घोलकर एक
हैक्टर में छिड़कें. ज्वार के तने में छेद करनेवाले कीड़े की रोकथाम करें. इस
समय यदि यह कीड़ा लग रहा हो तो लिन्डेन (१ प्रतिशत) या थायोडान अथवा सेविन (४
प्रतिशत) दानेदार पौधों की गोफ में डालें. ज्वार में जब बालियां निकलने लगें
तो 'मिज' और फूल व बालियां खानेवाले कीड़ों का प्रकोप होने पर कार्बोरिल १०
प्रतिशत या बी.एच.सी. की ५ प्रतिशत धूल को १०-१५ किलो प्रति हैक्टर की दर से
बुरकना चाहिए.
बाजरा:- इस समय बाजरे की फसल में निराई-गुड़ाई करें. पौधों और पत्तियों को
काटनेवाले कीड़ो से फसल की रक्षा करें. इनके लगने पर १.२५ लिटर थायोडान को ८००
लिटर पानी में मिला कर प्रति हैक्टर की दर से छिड़काव करें. यदि थायोडान न मिल
सके तो १० प्रतिशत बी.एच.सी धूल को २५ किलो प्रति हैक्टर की दर से बुरकना
चाहिए. फसल में फूल आने के समय यदि गुबरैला जाति के कीड़ों का प्रकोप हो तो
उनकी रोकथाम के लिए २५ किलो बी. एच. सी. (५ प्रतिशत) धूल का बुरकाव करना चाहिए.
उड़द और सोयाबीन:- उड़द और सोयाबीन दोनों ही फसलों में इस समय पीला मौजैक रोग
लगता है, जिससे पौधे की पत्तियां पीली पड़ जाती हैं और उपज में भारी कमी हो
जाती है. इस रोग का आक्रमण होने पर पत्तियों पर चमकीले पीले रंग के धब्बे
दिखायी देने लगते हैं, जिनके बढ़ने से पूरी पत्ती पीली पड़ जाती है. नयी
पत्तियों पर यह रोग स्पष्ट रूप से दिखायी देता है. यह रोग एक विषाणु के कारण
होता है, जिसे एक छोटी सफेद मक्खी फैलाती है. इसकी रोकथाम के लिए फसल पर
मेटासिस्टाक्स (०.१ प्रतिशत) और मैलाथियान (०.१ प्रतिशत) का छिड़काव करना
चाहिए. यदि फसल में बालदार सूंडी भी लगी हो तो इस दवा के स्थान पर
मेटासिस्टाक्स (०.१ प्रतिशत) और थायोडान (०.१ प्रतिशत) के मिश्रण (१:१ लिटर दवा
१००० लिटर पानी में) का छिड़काव करें. इसके मिश्रण में २ प्रतिशत आर्चर्ड आयल
भी मिला देना चाहिए.
मूँगफली:- मूंगफली की फसल को टिक्का रोग से भारी नुकसान पहुंच सकता है. फसल पर
पूरी बढ़वार की अवस्था तक इसका आक्रमण हो सकता है और फसल के पूरे जीवनकाल तक
बना रहता है. इस रोग के प्रकोप से उपज में भारी कमी आ जाती है. इस रोग का
प्रकोप होने पर फसल पर २ किलोग्राम डाईथेन जैड-७८ या डाईथेन एम ४५ को १०००
लिटर पानी में घोल कर प्रति हैक्टर की दर से छिड़काव चाहिए. यह छिड़काव रोग के
लक्षण प्रकट होते ही शुरू कर देना चाहिए. इसके पश्चात् आवश्यतानुसार दो या तीन
छिड़काव १०-१५ दिन के अन्तर पर करें.
अरहर:- इस समय अरहर में उकठा रोग लग जाता है. रोगी पौधों को उखाड़ कर जला देना
चाहिए, ताकि यह रोग पूरी फसल में न फैल सके. अरहर की पत्ती लपेटनेवाले कीड़ों
की रोकथाम करना भी आवश्यक है. इसके लिए एक मि. लि. न्यूवान १०० और एक मि. लि.
डाईमेक्रान १०० प्रतिशत को ४ लिटर पानी में घोल कर फसल पर छिड़काव करना चाहिए.
एक हैक्टर की फसल पर छिड़काव करने के लिए लगभग ८०० लिटर घोल की जरूरत पड़ेगी.
कपास:-इस समय कपास में पत्ती लपेटनेवाला कीड़ा लग सकता है. इस कीड़े की
सूंड़ियां पत्तियों को लपेट कर एक खोल-सा बना लेती हैं और अन्दर ही अन्दर
उन्हें खाती हैं. इनका प्रकोप होने पर पौधों की सभी क्रियाएं धीमी पड़ जाती
हैं. इनसे फसल को बचाने के लिए १.२५ लिटर इकालक्स २५ प्रतिशत को ७५० लिटर पानी
में घोल कर प्रति हैक्टर की दर से छिड़कें.
सूरजमुखी:- इस मास सूरजमुखी के फूलों में दाने भरने लगते है और तोते बहुत
नुकसान पहुंचा सकते हैं. पत्तियों को मोड़नेवाले कीड़े और बालदार गिडार मुख्य
रूप से लगते हैं. इनसे फसल की रक्षा करने के लिए १.२५ लिटर थायोडान को १०००
लिटर पानी में घोल कर प्रति हैक्टर की दर से छिड़कें.
अरण्डी:- इस समय फसलों में छेद करनेवाले कीड़े और बालदार सूंडी अरण्डी की फसल
को नुकसान पहुचा सकती हैं. इनकी रोकथाम के लिए दो या तीन बार १.२५ लिटर
थायोडान ३५ प्रतिशत को १०० लिटर पानी में घोल कर प्रति हैक्टर की दर से छिड़कना
चाहिए. कभी-कभी टिड्डों का भी प्रकोप होता है. इनके बचाव के लिए पौधों पर ५
प्रति-~शत बी.एच. सी का एक हैक्टर में १०-~१५ किलो की दर से बुरकाव कर देना
चाहिए.
 सब्जियां
बैगन:- इस मास बैंगन की फसल में आवश्यकतानुसार निराई-गुड़ाई और पानी के निकास
का समुचित प्रबन्ध भी करें. यदि कीड़ों का प्रकोप हो तो ४५० लिटर पानी में ८००
मिलिलिटर थायोडान नामक दवा का घोल बना कर एक बार छिड़काव करें. दबा का छिड़काव
करने के बाद एक सप्ताह तक फल न तोड़ें. अगस्त में रोपी गयी गोल फलोंवाली
किस्मों की फसल में इस मास ५० किलोग्राम प्रति हैक्टर के हिसाब से यूरिया डालें
और यदि नमी नहीं है तो हल्की सिंचाई करें. लम्बे फलोंवाली किस्मों के फल तैयार
हो गये हों तो उनको तोड़कर बाजार भेजें. यदि बीज की फसल है तो रंग-रूप के आधार
पर अवांछित और रोगी पौधों को निकाल दें. पानी के निकास का उचित प्रबन्ध करें और
उपर्युक्त दवा का छिड़काव भी करें.
फूलगोभी:- फूलगोभी की अगेती फसल में इस मास आवश्यकतानुसार निराई-गुड़ाई करें.
पानी के निकास का उचित प्रबन्ध करें. मध्यम समय में तैयार होनेवाली किस्मों,
जैसे हिसार-१, पूसा अगहनी, जापानी इम्प्रूव्ड आदि की रोपाई इस मास के अन्त तक
अवश्य ही कर दें. खेत की अच्छी तरह से तैयारी करें. अंतिम जुताई के समय १२५
किलोग्राम यूरिया, ५०० किलोग्राम सुपरफास्फेट और १२५ किलोग्राम म्यूरेट आफ
पोटाश प्रति हैक्टर के हिसाब से डालें. इसके बाद सिंचाई के साधन के अनुसार
क्यारियां बना लें और उन क्यारियों में ६० सें. मी. की दूरी के हिसाब से कतारें
बना लें और कतारों में ४५ सें. मी. के फासले पर पौधे रोपें. रोपाई के तुरन्त
बाद हल्की सिंचाई करें. अगेती फसल में कीड़ों से बचाव के लिए ४०० लिटर पानी
में ६०० मि.लि. मैटासिस्टाक्स नामक दवा डाल कर एक बार छिड़काव अवश्य करें. खड़ी
फसल में ५० किलोग्राम यूरिया प्रति हैक्टर के हिसाब से डालें.
पातगोभी:- 'गोल्डन एकर' और 'प्राइड आफ इंडिया' किस्मों के बीज की नर्सरी में
बुआई कर दीजिए, ताकि अक्टूबर में पौधों की रोपाई की जा सके.
गांठगोभी:- अक्टूबर मास में रोपाई करने के लिए 'हिट विएना' और 'पर्पल विएना'
किस्मों के बीज बोएं.
टमाटर:- सितम्बर के पहले सप्ताह में नर्सरी में बीजों की बुआई अवश्य करें, ताकि
अक्टूबर के पहले सप्ताह में रोपाई की जा सके. सर्दियों की फसल के लिए टमाटर की
पूसा रूबी, पंजाब छुआरा, एच.एस. १०१, एस. १२, स्वीट ७२, सू और ए-१४२ नामक उन्नत
किस्में सर्वोत्तम हैं. इनका प्रमाणित बीज बोएं.
मिर्च:- फसल में आवश्यकतानुसार निराई-गुड़ाई और पानी के निकास का उचित प्रबन्ध
करें. फल तोड़ कर बाजार भेजिए. यदि बीज की फसल है तो लाल फलों को अच्छी तरह
सुखाइए और बीज निकालिए.
भिण्डी:- इस मास में भिंडी की फसल समाप्त हो जाती है. तैयार फलों को तोड़ कर
बाजार भेजें. बीज की फसल है तो पके हुए फलों को तोड़ कर धूप में अच्छी तरह
सुखाएं और बीज निकालें.
लौकी-तोरई:- थालों की सफाई और पानी के निकास का उचित प्रबन्ध कीजिए. तैयार फलों
को तोड़ कर बाजार भेजें.
पालक:- इस मास के अन्त में आप पालक की "पूसा ज्योति" और 'आलग्रीन' किस्मों की
बुआई कर सकते हैं. उपर्युक्त विधि से खेत को तैयार कीजिए और आखरी जुताई के समय
१२५ किलोग्राम यूरिया, ४०० किलोग्राम सुपरफास्फेट और १०० किलोग्राम म्यूरेट आफ
पोटाश प्रति हैक्टर के हिसाब से अच्छी तरह मिला दीजिए. ३० सें.मी. के फासले पर
कतारें बनाकर २.५ सें. मी. की दूरी पर बीज बोएं.
मूली:- इस मास मूली की 'पूसा रेशमी','पूसा हिमानी' और 'पूसा ह्वाइट' उन्नत
किस्मों की बुआई कीजिए. तैयार खेत में २५ सें. मी. के फासले पर हल्की मेड़ें
बनाइए और उनमें ५ सें.मी. की दूरी पर २-२ बीज बोएं. खेत की आखरी जुताई के समय
७५ किलोग्राम यूरिया, २५० किलोग्राम सुपरफास्फेट और ७५ किलोग्राम म्यूरेट आफ
पोटाश प्रति हैक्टर के हिसाब से मिला लें.
गाजर:-गाजर की बुआई इसी मास में कर सकते हैं. 'पूसा केसर' और 'नैन्टस' किस्मों
का प्रमाणित बीज बोइए. खेत को एक बार मिट्टी पलटने वाले हल से और ३-४ बार देशी
हल से जुताई करने के बाद पाटा चला कर मिट्टी को भुरभुरी बना दीजिए और आखरी
जुताई के समय १२५ किलोग्राम अमो-~नियम सल्फेट, २५० किलोग्राम सुपर-~फास्फेट और
७५ किलोग्राम म्यूरेट आफ पोटाश प्रति हैक्टर के हिसाब से डाल दीजिए. २५ सें.मी.
की दूरी पर मेड़ें बनाकर ५ सें. मी. की दूरी पर बीज बोइए.
आड़ू, खूबानी, नाशपाती और आलू-~बुखारा:- थालों को साफ कर दें और पौधों के तने
को चूने से पोत दें.
आम:- यदि पिछले महीने में पौद न लगा पाये हों तो इस महीने में रोपाई का कार्य
अवश्य पूरा कर लें. शाखाओं में गांठें बनाने वाले कीड़े की रोकथाम के लिए ३ मि.
लिटर नुवाक्रान दवा को एक लिटर पानी में घोल कर छिड़काव करें. एन्थ्रेक्नोज रोग
की रोकथाम के लिए २ ग्राम व्लाइटाक्स-५० को एक लिटर पानी में घोल कर छिड़काव
करें.बीजू पौधे तैयार करने के लिए गुठलियां इकट्ठी करके नर्सरी में बुआई करें.
केला:- पिछले मास में यदि नये पौधों की रोपाई न कर पाये हों तो इस मास अवश्य कर
दें. अवांछित पुत्तियों को निकाल दें. पके हुए केलों की धार को काट लें.
अमरूद:- थालों को साफ रखें. बरसात की फसल के फलों को तोड़ कर बाजार भेजें.
तनाबेधक कीड़े की रोकथाम के लिए २ मिलि लिटर थायो-~डान को एक लिटर पानी में घोल
कर एक बार छिड़काव करें.
पपीता:- पिछले मास बोये गये पौधे अब रोपाई के लायक हो गये होंगे. अत: उन्हें ३
सें.मी. की दूरी पर रोप दें.
बेर:- थालों को साफ कर दें. चूर्णीफफूंदी रोग की रोकथाम के लिए ४ ग्राम कोसान
नामक दवा को एक लिटर पानी में घोल कर १० दिन के अन्तर पर छिड़काव करें.
