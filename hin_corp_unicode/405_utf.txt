<शोचिअल् श्चिएन्चे><फोलिटिचल् श्चिएन्चे><आब्हय् खुमर् ढुबेय्><ख्रन्टि ख आल्मे शन्ग्हर्स्ह्><१९९१><इनय् प्रकस्हन्><ढेल्हि><१८४ टो १८९><२७००><आब्हय्-ख्रन्टि क आट्म शन्ग्हर्स्ह्>

चंवरी की घटना ने अंतिम रूप से घोषित कर दी कि भोजपुर में सरकारी इरादों
की हरित क्रांति के बजाय लाल क्रांति के बीज पड़ चुके हैं. १४ मार्च १९७४
को नक्सलियों ने संदेश थाने के चिलहाउस गांव के पुलिस शिविर पर हमला किया
और चार जवानों को घायल करके तीन राईफलें, एक संगीन और ११ कारतूस ले गए.
२१ मार्च को नवानगर थाने के केसथ गांव में पुलिस कैम्प पर हमला हुआ
जिसमें तीन पुलिस वाले घायल हो गए और एक राईफल छीन ली गई. १९ दिसंबर को
सात बजे शाम सहार सरकिल गार्ड पर २० नक्सलियों ने दोतरफा हमला किया. दो
पुलिस वाले मारे गए और एक नक्सली ने प्राणों से हाथ धोया. यहां भी नक्सली
एक राईफल ले जाने में कामयाब रहे. यह देख कर कि पुलिस और होम गार्ड
नक्सलियों के छापामार युद्ध से निपटने में नाकामयाब है, सरकार ने भोजपुर
में सीआरपी बुला ली.
१९७५ में इमरजंसी लगने के पहले नक्सली ११ `वर्ग शत्रुओं' को खत्म कर चुके
थे पर उन्होंने इस दौर में जगदीश महतो के बाद अपने सर्वश्रेष्ठ फौजी
योद्धा को भी खोया. १४ जनवरी को सीआरपी पीरो थाने के पाथेर गांव में
पहुंची और रामेश्वर अहीर व अमावस चमार को गिरफ्तार कर लिया. रामेश्वर
मास्टर जी के बाद भोजपुर के संघर्ष के प्रेरणास्त्रोत थे. फौज में काम कर
चुकने के कारण उन्हें युद्ध कला का खासा अनुभव था. उन्होंने नक्सलियों की
फौजी कार्वाइयों के कुशलता से नेतृत्व किया. साधूजी के नाम से विख्यात
रामेश्वर अहीर अपनी शाहादत से काफी पहले हीं किंवदंती पुरुष बन चुके थे.
जीप में जब रामेश्वर को ले जाया जा रहा था तो रामेश्वर ने अपने हथकड़ी
लगे हाथ पुलिस वालों पर भाँजे. `नक्सलबाड़ी जिंदाबाद' का नारा लगाते हुए
उन्होंने शहीदों की मौत धारण की.
तीन अप्रैल को सीआरपी ने पीरो थाने के तहत छपरा गांव घेरा. रात भर
नक्सलियों से गोली चली. सुबह असगू, शिवनारायण, लाल मोहन और विश्वनाथ ने
आत्मसमर्पण किया. पुलिस ने उन चोरों भूमिहीन किसानों क्रांतिकारियों को
एक-एक करके गोली से उड़ा दिया. १९ अप्रैल को आरा में पुलिस ने हीरानंद
दुसाध की हत्या कर दी.
१४ मई को सीआरपी के दो सैक्शनों का नक्सलियों ने घेर लिया और फायरिंग की.
सब इंस्पेक्टर बीवी लाल को घायल होने के कारण अस्पताल में दाखिल कराना
पड़ा. बाद में दो सीआरपी इसी तरह से धुंआंधार घेराव और दमन की मुहिम
चलाती रही. नक्सलियों के नाम पर न जाने कितने गरीब व भूमिहीन उनकी
गोलियों के शिकार हुए. हर जगह वह जमींदारों के इशारे पर जाती और उन्हीं
कि चिन्हित किए हुए व्यक्ति को मार गिराती.
१४-१५ मई की रात दुल्लमचक गांव मे तेज रफ्तार से जा रही सीआरपी की जीप पर
नक्सलियों ने घात लगाकर हमला किया. जीप में बिहार पुलिस का एक सब
इंस्पेक्टर, सीआरपी का एक अधिकारी और तीन जवान थे. नक्सलियों के एक
निशाने बाज ने जीप का टायर बर्स्ट कर दिया. एक जवान मारा गया. दूसरे के
जबड़े में गोली लगी और तीसरे की बांह में. यह सीआरपी पर पहला सफल हमला
था. सीआरपी अधिकारी ने अपनी रपट लिखा, "नक्सलियों ने दौड़ती जीप पर हमला
करके बेहद हिम्मत का काम किया." १५ नवंबर १९७५ को पटना को कुछ दूर पोटही
स्टेशन पर लिबरेशन गुट के छापामार दस्ते ने ट्रेन से उतरे सशस्त्र पुलिस
दस्ते पर हमला किया और राईफलें छीन ली. नक्सलियों ने इस "एक्शन" को नए
दृष्टिकोण से दृष्टिकोण से देखा और उसे चलायमान दुश्मन पर हमले का नाम
दिया जो चारु मजूमदार के शब्दों में छापामार युद्ध की नई मंजिल थी.
इमरजंसी ने पुलिस को बेतहाशा अधिकार दे दिए. उन्हें अखबारों की आलोचना का
भी डर नहीं रहा. इमरजंसी लगने के अगले दिन से ही असली और नकली दोनों तरह
की मुठभेंड़े शुरू हो गई. इमरजंसी में ही नक्सलियों ने अपना सबसे बड़ा
नेता खोया. ३० वर्षीय सुब्रत दत्त उर्फ जौहर (पुलिस फाइल का नाम कलिका)
लिबरेशन गुट के महासचिव थे. उन्होंने नारायण सान्यल उर्फ दीपक के
गिरफ्तार होने बाद बिहार का नेतृत्व संभाला था. नारायण सान्याल केवल छह
महीने तक सक्रिय रहने के बाद ही गिरफ्तार हो गए थे. सिद्धान्तवेत्ता,
योद्धा, उच्चकोटि के नेतृत्वकारी गुणों से लैस इस युवक ने बिहार के
नक्सलियों के एक ओर सत्यनारायण सिंह की लाईन (जो चारु मजमदार की
ट्राट्स्कीपंथी के रूप में निंदा करती थी) और दूसरी ओर महादेव मुखर्जी की
लाइन (जो चारु मजूमदार की ईश्वर की तरह पूजा करती थी) से अलग रहना
सिखाया. उन्होंने "वन डिवाइड्स इन टू" नामक मशहूर लेख लिया. उन्हें अपने
पिता से भी विचारधारात्मक संघर्ष करना पड़ा. उनके पिता महादेव मुखर्जी के
संगठन से संबंध रखते थे. जौहर ने जगजीत सिंह सोहल उर्फ शर्मा के टी नागी
रेड्डी की तरफ ही रहे रुझान के खिलाफ भी संघर्ष किया. कलकत्ता के एक
मध्यमवर्गीय परिवार में जन्मे जौहर के पिता बंगाल में स्टूडेन्ट फैडरेशन
के संस्थापक नेता और पत्रकार थे. कालांतर में वे दिल्ली चले आए जहां
रायसीना बंगाली स्कूल में जौहर की शिक्षा दीक्षा हुई. वे बहुत तेज छात्र
थे. कलकत्ता लौट कर उन्होंने गेस्ट कीन विलियम्स में अप्रेंटिस के तौर पर
काम किया. कलकत्ता में ही जौहर कम्युनिस्टों से जुड़े. भाकपा का विभाजन
होने पर वे माकपा जुड़े. संशोधनवाद विरोधी संघर्ष में माकपा के टूटने के
बाद जौहर की भाकपा (माले) की ओर से छोटा नागपुर के बंगाल-बिहार अंचल में
किसानों को संगठित करने का काम मीला. जल्दी ही वे बिहार राज्य कमेटी के
सदस्य चुन लिए गए. चारु मजूमदार की मृत्यु के बाद और सारे पार्टी नेतृत्व
के गिरफ्तार या खत्म हो जाने के बाद वे पार्टी के महासचिव बने. अगर जगदीश
महतो भोजपुर के निर्माता थे तो सुब्रत दत्त उसके सिद्धांतवेत्ता और उसे
नई मंजिल में ले जाने वाले थे. दलितों ने अपनी बहू-बेटियों के सम्मान की
रक्षा के लिए जो लड़ाई शुरू की थी, उसे जौहर ने विचारधारा के सहयोग से
वर्ग संघर्ष के स्तर पर पहुंचाया.
जौहार ने २८ जुलाई १९७४ को अपने साथी विनोद मिश्र और रघु के साथ मिल कर
नई केन्द्रीय कमेटी का गठन करके लिबरेशन गुट को जन्म दिया. २९ नवम्बर
१९७५ को सहार के बाबूबांध गांव में पुलिस के घेरे को तोड़ते हुए जौहर
शहीद हो गए. जौहर को इस गांव में बैठक करने के लिए आना था. उनकी सुरक्षा
के लिए एक हथियारबंद दस्ते को बाबूबांध पहले ही पहुंच जाना था. पर हुआ
उल्टा. जौहर दस्ते के पहुंचने के पहले ही वहां पहुंच गए. पुलिस फौज से
भागे एक व्यक्ति की तलाश में बाबूबांध पहुंची और जौहर घिर गए. उसके साथ
नरेन्द्र और रतन नामक दो क्रान्तिकारी और थे. नरेन्द्र का असली नाम डा.
निर्मल था और रतन का राजेन्द्र प्रसाद. ये दोनों भी भोजपुर के किसान
संघर्ष की बहुमूल्य देन थे. पुलिस से मुठभेड़ में जौहर बुरी तरह घायल हो
कर किसी तरह घेरे से निकल गए लेकिन रास्ते में ही उनका निधन हो गया. उनके
साथियों ने अपने नेता की सोन के किनारे अंत्येष्टि की.
डा. निर्मल पहले २९ जून को बहुआरा का घेरा तोड़ कर निकल आने का अद्भूत
कारनामा कर चुके थे. बहुआरा में नक्सली सीआरपी के मुकाबले इतनी कुशलता और
बहादुरी से लड़े थे कि यह पूरी लड़ाई आज भी लोक गाथा बनी हुई है.
पुलिस को खबर मिली थी कि इस गांव में `लाल फौज' की एक बैठक होगी जिसमें
नारायण कवि और निर्मल कुमार नामक दो नक्सली नेता भी आएंगे. शाम का समय
था. पुलिस ने लाउडस्पीकर पर नकसलियों को आत्मसमर्पण करने के लिए कहा. पर
कोई जवाब नहीं आया. पुलिस अधीक्षक वाईएन श्रवास्तव ने हरिजन बस्ती की दस
झोपड़ियों के आस-पास पोजीशन लेने का आदेश दिया और खुद उत्तरी सिरे पर बनी
एक झोपड़ी की तरफ बढ़े. एक अधनंगा और काले रंग का व्यक्ति दरवाजे पर आया
और पुलिस अधीक्षक से नफरत भरे स्वर में बोला,"हम हथियार नहीं डालेंगे, जो
करना हो करो." श्रीवास्तव वापस गए और सीआरपी के चार जवानों के साथ दोबारा
झोंपड़ी की तरफ बढ़े. दो जवान मशीनगने लिए हुए थे. श्रीवास्तव पंजों के
बल चलते हुए पहला दरवाजा पार कर गए और अहाते में किसी को न पा कर दूसरे
दरबाजे में झांकने लगे. उन्होंने देखा कि वहीं काले रंग का व्यक्ति हाथ
में बंदूक लिए दरवाजे की तरफ पीठ किए किसी से कुछ कह रहा है. उन्होंने
सीआरपी के मशीनगनधारी जवान को आदेश दिया कि वह दरवाजे में गोलियों की
बौछार करे. वही किया गया पर अचानक दरवाजे से गोली आई और मशीनगनधारी वही
ढ़ेर हो गया. अब स्थिति यह थी कि मशीनगन दरवाजे के पास पड़ी थी. उसे
नक्सलियों से बचाना जरूरी था. दूसरी मशीनगन ने फायर करना जारी रखा और उन
गोलियों की आड़ में पड़ी हुई मशीनगन उठाने की योजना बनाई गई पर इस चक्कर
में एक डीएसपी और एक जवान नक्सली फायरिंग से बुरी तरह घायल हो गया.
पुलिस घेरा जरूर डाले रही पर होते-होते एक मौत और दो घायलों के बदले उसके
हाथ केवल निराशा ही लगी थी. घेरा २९ जून की शाम से एक जुलाई की दोपहर तक
चला. एक जुलाई को पुलिस ने किरासिन भीगी हुई कपड़े की जलती गेंदे फेंक कर
झोपड़ियों के छप्परों में आग लगानी चाही पर बरसात से भीगी छतों ने आग
नहीं पकड़ी. परेशान होकर पुलिस ने रात में तेज रोशनी डालकर झोंपड़ियों पर
गोलियां बरसाई. दूसरे तरफ से भी जवाब आया. रात भर गोली चली. सात
नक्सलवादी मारे गए. सीआरपी ने डीएसपी सामंतसिंह को खोया. इस डीएसपी ने एक
एलएमजी की मदद से अकेले पटना जिले में चार हफ्ते पहले घोरहुंवां गांव में
११ नक्सलियों को मार डाला था. तलाशी के दौरान पुलिस ने दो जुलाई को एक
लंगड़ाते हुए व्यक्ति का जाते देखकर पकड़ा. एक स्थानीय पुलिस वाले ने उसे
पहचान कर कहा कि यह तो बूटन मुसहर है. बूटन `लाल फौज' के `कमाडर' थे.
पुलिस अधीक्षक ने पूछा तो बूटन राम ने पूछा तो बूटन राम ने बहादुरी से
स्वीकारा कि वे ही बूटन हैं. उनके शरीर के राईफल सटा कर उनकी हत्या कर दी
गई. डा. निर्मल के नाम से मशहूर निर्मल महतो इस घेरे से निकलने में
कामयाब हुए और बाद में उन्होंने अपने नेता जौहर के साथ वीरगति प्राप्त
की. ३१ मार्च १९७६ को संहार के हनुमान छपरा गांव में पुलिस ने नारायण कवि
को मारने में सफलता प्राप्त की.
इस तरह पूरे आपातकाल को नक्सलियों ने अपनी, पुलिसवालों और जमींदारो की
लाशों से पाट दिया. जब १९७७ में लोक सभा के चुनाव घोषित हुए तो भोजपुर के
नक्सलियों ने पर्चा निकाला, "चुनावों का बायकाट करो. फौज पर हमला तेज
करो. देहात में आधार इलाका बनाओ. सशस्त्र संघर्ष के लिए लाल फौज का
निर्माण करो." १९७५ निकल चुका था और क्रांतिकारी चारु मजमदार की
भविष्यवाणी के मुताबिक प्रधान स्थिति में नहीं पहुंचे थे लेकिन नक्सलियों
का लिबरेशन गुट अनगिनत जाने देने और लेने के बाद भी सफाये की लाइन को
मजबूती से पकड़े हुए था.
सशस्त्र संघर्ष के तीन चरण
लिबरेशन गुट की भोजपुर आंचलिक कमेटी द्वारा किए गए सार संकलन के अनुसार
वहां के सशस्त्र संघर्ष के विकास-क्रम को तीन भागों में बाँटा जा सकता
है: पहले दौर में जगदीश महतो व रामेश्वर अहीर जैसे क्रांतिकारियों ने
खुद ही गुरिल्ला तरीके से सफाया का कार्यक्रम चलाया. तब तक वे किसानो के
वर्ग-संघर्ष के साथ अपनी कार्रवाईयों को संयुक्त नहीं कर पाए थे. किसान
उनकी कार्रवाईयों का समर्थन करते थे लेकिन इसमें उनकी सक्रिय हिस्सेदारी
नहीं थी. पूर्णकालिक क्रांतिकारियों के साथ कुछ छात्र तथा माध्यम व धनी
किसानों के बीच से कुछ लोग इन गुरिल्ला कार्रवाइयों में भाग लेते थे.
दस्ते के सदस्यों की संख्या दो से दस के बीच होती थी. उनका कोई सांगठनिक
था. हमले की योजना बनाने के बाद ही इन दस्तों का गठन किया जाता था. इनके
पास हथियारों के नाम पर मुख्य रूप से बम, छोटे पिस्तौल व घरेलू हिथियार
ही थे. अत्याचारी और निरंकुश जमींदारों के सफाये से उन्हें व्यापक
किसानों का समर्थन प्राप्त हुआ. लेकिन दूसरी तरफ किसान अपने संघर्ष के
लिए इन्हीं कुछेक क्रांतिकारियों पर निर्भर करने लगे. पार्टी से संपर्क
के बाद ही यह धारणा सामने आयी कि सशस्त् र गुरिल्ला संघर्ष के लिए किसानो
को मुख्य ताकत के रूप में जागृत करना होगा और उनकी स्वतंत्र पहलकदमी को
खोलना होगा. इसी धारणा के साथ किसानों के बीच ठोस राजनीतिक काम शुरू हुआ.
इस दौर में हमले तो कुछ कम हुए लेकिन बुनियादी किसानों के साथ एकरूपता
काफी गहरी हो गई. इस अवधि में राईफलें रखकर किसान जनता को संघर्ष के लिए
तैयार करने की कोशिश हुई.
दूसरे दौर में क्रांतिकारियों को वर्ग-संघर्ष और किसान संघर्ष से जोड़
देने में सफलता प्राप्त की. गांव-गांव के किसानों के बीच गुरिल्ला दस्तों
के निर्माण हुआ. ये दस्ते गांव में दुश्मनों की गतिविधियों पर नजर रखते
थे और उचित मौका देखकर हमला बोल देते थे. गुरिल्ला दस्तों द्वारा
इस्तेमाल किए जाने वाले हथियार मुख्यत: घरेलु ही थे. और यही कारण था कि
गरीब भूमिहीन किसान अपनी पहलकदमी और अपने ही साधनों पर निर्भर करके यह
संघर्ष चला पाए. किसानों द्वारा अपनी पहलकदमी से गुरिल्ला कार्रवाइयों की
मिसाल चंवरी की घटनाएं थी.
तीसरे दौर के गांव-गांव में बिखरे तौर पर निर्मित गुरिल्ला दस्तों में
बहुत से किसान योद्धा घर-बार छोड़ कर आगे आए, जिनको लेकर सेना की यूनिट
का निर्माण हुआ. यूनिट के अपने आपकों सशस्त्र करने की योजना लेकर काम
करना शुरू किया. वे योजना के तहत पुलिस कैम्पों की टोह लेने लगीं. इसी
दौर में एक कमजोरी और होमगार्ड कैम्प पर हमला करके चार राईफलों पर कब्जा
हुआ. इस तरह हथियारबंद यूनिट का उदय हुआ.
हथियारबंद यूनिट के उदय के साथ-ही-साथ पुलिस द्वारा घेराव-दमन तेज कर
दिया गया. जिस किसी भी गांव में संघर्ष हुआ, वहां पुलिस कैम्प बैठा दिया
गया लेकिन इसके बावजूद यूनिटों द्वारा एक-के-बाद-एक पुलिस कैम्पों पर
हमला कर राइफलें छीने गई. इन सभी हमलों में कुछ फर्क होने के बावजूद
तरीका आम तौर पर समान ही था. छोटे आग्नेयास्त्रों और घरेलू हथियारों का
प्रयोग, दुश्मन की असावधानी का फायदा उठाकर अचानक हमला बोल देना,
इत्यादि पहलुओँ में समानता थी.
पुलिस कैम्पों पर लगातार हमलों से सरकार ने अपने घेराव की कार्यनीति में
परिवर्तन किया. गांव में बिखरे तौर पर जो पुलिस कैम्प थे, उन्हें जिला
हेडक्वार्टर या निकटवर्ती ब्लाकों के केंद्रित किया. बाकी कैम्पों में
पुलिस फोर्स की संख्या में बढ़ोत्तरी हुई और मशीनगन जैसे हथियारों से भी
पुलिस फोर्स को लैस किया गया. घेराव करने के लिए शहर से अथवा निकटवर्ती
ब्लॉक से पुलिस लायी जाती थी. यह घेराव अल्पकालीन होता था और सीमित दायरे
में ही चलता था. हथियारबंद यूनिट की ताकत दुश्मन की ताकत के मुकाबले बहुत
कमजोर थी. योद्धाओं में त्याग-बलिदान की भावना काफी थी और लड़ाकू
मानसिकता भी थी, फिर भी युद्ध तकनीक के मामले में उसका ज्ञान नहीं के
बराबर था. पूरे जिले में नक्सलियों का राजनीतिक प्रभाव जरूर था पर कुछ
जगहों में केन्द्रित काम-काज को छोड़कर बाकी जगहों में पार्टी-संगठन और
गुरिल्ला दस्तों का अभाव था. जो गुरिल्ला दस्ते बच गये थे, वे भी दमन के
सामने पीछे हट गए. इलाके का विस्तार रोक दिया गया, जिससे राजनीतिक काम
छोटे दायरे में सीमित हो गया. इसी परिस्थिति में घेराव-दमन में लगी पुलिस
पर हमला करना फौरी काम के रूप में सामने आया. इस काम को पूरा करने के लिए
यूनिट कमांडर के राजनीतिक और सैनिक ज्ञान को बढ़ाने पर जोर दिया गया तथा
दुश्मन की टोह लेने और अपनी गतिविधियों को दुश्मन से गुप्त रखने की कोशिश
तेज हुई. गांव में सुरंग खोदने का काम भी शुरू हुआ.
हथियारबंद हो जाने के बाद फौजी यूनिट के सामने राईफलों को चलाने का काम आ
गया. इसलिए यूनिट द्वारा राईफल का प्रयोग कर किसी पुलिस कैम्प या गतिशील
टुकड़ी को नेस्तनाबूद कर देने की कोशिश शुरू हुइ. सहार ब्लाक में पुलिस
के कैम्प पर राइफल से हमला किया गया, लेकिन सभी के राइफल हाफ-कॉक हो गए.
दुल्लमचक्र में पुलिस जीप पर राइफल से हमला किया गया. टायर फट जाने के
बावजूद पुलिस जीप लेकर भागने में सफल हो गई. राइफल का प्रयोग कर पुलिस
टुकड़ी का पूरी तरह सफाया कर देना या निरस्त्र कर देना सम्भव नहीं हो
सका. बहुआरा का लड़ाई के बाद सरकार अपने घेराव की कार्यनीति में फिर एक
बार बदलाव लाई. जिस गांव में घेराव करना होता था, वहां वह अपनी मुख्य
ताकत लगाती थी तथा अगल-बगल के गांव में छोटे-छोटे पुलिस दस्तों को भी
रखती थी. इस स्थिति में यूनिट ने इलाके का चक्कर लगाते हुए दुश्मन के
घेराव से अपने को बचाए रखा. इसी दौर के दुल्लमचक्र से शिक्षा लेकर बरूही
में पुलिस जीप पर हमला हुआ. बम, बन्दूक व राइफल से हमला कर पुलिस जीप रोक
दिया गया तथा उसकी कांरगर शक्ति नष्ट हो गई. जीप से कूदकर भागे दो पुलिस
वालों द्वारा अन्धाधुन्ध फाइरिंग का कारण राइफल पर कब्जा करना सम्भव नही
हो सका. एक पूर्णत: समतल इलाके में हथियारबंद यूनिट को जन्म के साथ ही
कठोर दमन का सामना करना पड़ा. वर्ग-संरचना के मामले में सेना की इस यूनिट
का अधिकांश हिस्सा गरीब-भूमिहीन किसानों में से आया था.
