<ळिटेरटुरे><ऐस्सय्स्><खुमर् झइनेन्ड्र><झड् खि भट्><१९८८><फुर्वोडय फ्रकस्हन् (झड् खि भट्><णेत् ढेल्हि><६६-७१><२२००><खुमर् झ्.झड्-खि-भट्-ऐस् >

+ वह आलीशान म्युनिसिपैलिटी की इमारत खड़ी है. उसके चारों तरफ बगीचा है और पुलिस के
संतरी हैं. लेकिन उसके बाद मरभूखों की पाँत अपने दारिद्र्य और अपने मैल को खोले पड़ी
है. म्युनिसिपैलिटी के लिए महल के लिए क्या यह दृश्य कलंक का नहीं है ? और हम
म्युनिसिपैलिटी के उस मेम्बर को सबसे ज्यादा चाहते हैं, जो सबसे अच्छे कपड़े पहनता
और सबसे अच्छा बोलता है. नगर-पिता हम उसे बनाते हैं, जो सेवा की बकवास करता है कि
सेवा का काम न करना पड़े.
पर सच यह है कि मनुष्य का लाभ मनुष्यता का लाभ ही है. इससे वह कुछ भी लाभ का सौदा
नहीं है, जिससे मनुष्यता की पूँजी लुटती है. इस बात से आँख बचाकर जो लाभ के सोदे के
फेर मे पड़े हैं, वे अपने को भुलावा दे रहे हैं.वह दिन आने वाला है कि हम देखेंगे
संचित धन आदमी का गौरव नहीं, वह आदमी का कोढ़ है. और मालदार बनने की इच्छा मनुष्यता
की निधि में नक़उब लगाकर चारी करने की इच्छा से कम या भिन्न नहीं है. आज हम अपने
लाभ को दूसरे के अलाभ में देखते हैं. हमारी जेब में जो आता है वह दूसरे ही की जेब
में से तो आता है. किसी को दरिद्र रखे या बनाये बिना हम मालदार रह या बन नही सकते
.निपट दरिद्रता की तस्वीर से हम डरते हैं ; तो अपनी धनाढ्यता की आकांक्षा से हमें
डरना होगा. नही तो अपने ही रोग का दूसरा पहलू हमारी आँखों के आगे आने से बच नहीं
सकता . धनी धन में बन्द नही हो सकता. और कितना भी बन्द रहे, अपनी आत्मा के दैन्य के
अनुभव से वह नहीं छूट सकता. आदमी लाचार है कि मरे और लाचार हैं कि जाने कि धन साथ
नहीं जाता. इसी तरह वह लाचार है कि पाये कि धन बटोरना बखेड़ा ही बटोरना है और एक
जगह धन का इकट्ठा होना शरीर में खून के इकट्ठा होकर गिल्टी बनाने के समान है.
तो भी हम भ्रम को पोसते हैं. क्योंकि चारों ओर से उसकी सुविधा है. आस-पास हमारे सब
के मनों में सोने की छड़ी बस गयी है. उससे आदमी को नापा जाता है. हममें उस रोग का
बीज है ही. पड़ौसी से अपने को बढ़कर मान सकें, तभी हमें सुख मिलता है. अपने को घटकर
मानने को लाचार हों, यही दु:ख का कारण है. बस, इस तरह मेरे-तेरे की तराजू में हम
लटके रहते हैं. वह तराजू है ही राग-द्वेश की. उसकी डण्डी अहंकार के हाथ में है.
उसके बाट सोने-चाँदी के हैं. और बस, उन्हीं बाटों पर अपना लाभालाभ तोलकर हम चला
करते हैं. पर तराजू ही वह खोटी है. क्योंकि मेरा-तेरा ही गलत है. पड़ौसी की मुट्ठी
में है. अपने को वह छोटा न माने तो मेरे बड़प्पन का सुख भी किर-~किरा हो जाता है.
इससे मेरा असल सुख तो पड़ौसी को सुखी बनाने में है. क्योंकि यह सुख मुझसे कोई छीन
ही नहीं सकता. इस ढंग से देखने पर जो जितना लाभ का सौदा समझा जाता है, वह उतना ही
नुकसान का हो जाता है. क्योंकि अहंकार का फूलना आत्मा का क्षीण होना है. अभिमान
आत्मा का शत्रु ठहरा. धन अभिमान की गाँठ है. धन की दुनियां में सबसे बड़ा सत्य
इज्जत है जो कि खुद झूट है. इज्जत में तुलनात्मक भाव है. मेरी नाक ऊँची होने का
मतलब ही यह है कि वह दूसरे से ऊँची है. संसार ऐसे ही चलता है. पर मुक्ति ऐसे थोड़े
ही मिलती है.
मैं मानता हूँ कि परस्पर की सहायता को भलाई की कोटि से उतार कर स्वभाव की कोटि तक
हमे लाना होगा. भलाई मानो एक अतिरिक्त वस्तु है. मानो वह कोई उपकार है. यानी हम उस
पर गर्व कर सकते हैं. पर , यह तो बड़ी भारी भूल है. मैं जानता हूं कि अभिमान को जो
उससे एक प्रकार की सेंक मिलती है, उसके कारण बहुधा उपकार कर्म किया जाता है. इसलिए
मैं यह कहता भी हूँ कि भला करके दूसरे से ज्यादा हम अपना भला करते हैं. इससे भलाई
का श्रेय कैसा ?
शुरू में मैंने यही बात उठायी थी कि भलाई जब तक हममें दूर की वस्तु रहेगी, तब तक
काम नहीं चलेगा. हममें से अपने को भला आदमी कहने को शायद ही कोई तैयार हौ. पर
समझदार अपने को सब मानते हैं. हम सब स्वार्थी हैं कि नहीं, अपना नफ़ा-नुकसान देखते
हैं. हम सब समझदारी में समान हैं. मैं यही कहना चाहता था कि जिसको नेकी कहकर
सामान्य से ऊँची कोटि दी जाती है, वह समझदारी की बात होनी चाहिए. अर्थात् सामान्य
बुद्धि की दृष्टि से नेकी का काम हमारे लिए लाभ का सौदा भी होना चाहिए.
यहाँ आकर मैं मानव-समाज के व्यवस्थापकों को दोष देता हूँ. वे इन प्रकृत मानवीय
मूल्यों के विकास में सहायक नहीं हो रहे हैं. वे जिस अंश में अपने को शासक मानते
हैं और सेवक की भाँति व्यवहार नहीं करते हैं, उतने ही अंश में वे सदोष हैं. उतने ही
अंश में वे झूठी कीमतों को मजबूत करते हैं और असली कीमतों को उभरने से रोकते हैं.
वे इन्सान को इन्सान बनाने की ओर प्रेरित नहीं करते, बल्कि उसमें बड़ा बनने, ऊँचा
और अमीर बनने की लालसा पैदा करते हैं.
मैं मानता हूँ कि आदमी में आदमी के प्रति जो कुत्सा, ईर्ष्या , उपेक्षा ,और अवहेलना
के भाव देखने में आते हैं, वे मूलत: इसी अहंप्रेरित जीवन-नीति के पालन करने के
कारण बनते हैं. सत्ता अधिकांश उसी पर खड़ी होती है. व्यक्तियों में आपाधापी की
वृत्ति को मूल से नष्ट करने में शासन-सत्ता का हित नहीं है. इससे जनता के ऐक्य से
उसे डर लगता है, क्योंकि जनता का अनैक्य शासन का समर्थन है. शासन का मन्त्र है, भेद
डालो और राज करो. जन-समाज में श्रेणियाँ डालकर शासन चलाया जाता है. ऊँच और नीच,
अमीर और गरीब, इस तरह के भेद सत्ता के लिए बहुत जरूरी हैं. क्योंकि उस भेद के कारण
सत्ता अनिवार्य बनती है. दो लड़े तो बीच-बचाव का काम हाथ में लेने के लिए तीसरा आ
ही जाता है.
इसी से हितों की अनेकता पैदा करके शासन-सत्ताएं मजबूत बनती हैं. सबको अपने-अपने
स्वार्थ की पड़ती है. इस स्वार्थ की वृत्ति को गहरा करके मानव-~जाति के व्यवस्थापक अपनी
कुर्सी को निश्चिन्त बनाते हैं. पर यह भी निश्चित है कि इस तरह वह अपनी कुर्सी को
कलंकित करते हैं. भेद पर बनी व्यवस्था टिकने वाली नहीं. आदमी के भीतर स्वार्थ है तो
निस्वार्थता भी है. यानी स्वार्थी आदमी में ही यह प्रतीति निवास करती है कि दूसरे
की हानि पर पलने वाला स्वार्थ मेरा सच्चा स्वार्थ नहीं है. सच्चा स्वार्थ मेरा ही वह
है जो दूसरे के स्वार्थ के साथ अभिन्न है.
इस तरह यह हालत बहुत दिनों तक रहने वाली नहीं है कि लोग सड़क के किनारे पड़े जीते
कंकाल को देखते हुए निकल जाएँ. जल्दी वह समय आ जायगा कि जब अपने व्यवस्थापकों से हम
पूछैंगे कि क्यों तुमसे इतनी चूक हुई कि वह आदमी सड़क पर पड़ा हुआ है? तुम हकूमत के
लिए हो, व्यवस्था के लिए नहीं हो. तुमको हाथ का हुनर तो कोई आता नहीं था, तुमको और
काम का न जानकर यह काम सौंपा गया है. पर तुममें यह पुरानी बू अब तक मौजूद है कि
तुम अपने को अफसर समझो और उसमें भूल जाओ ? ध्यान रहे कि तुम सेवक हो, तुम मालिक के
विश्वास को खो नहीं सकते. जो काम तुम्हें सौंपा गया है उसमें चूकते हो, तो जाओ,
अपना रास्ता देखो.
आप सोचिए कि जब लड़ाई हो रही हो, बारूद को बरबाद करने वाला आदमी कितना गुनहगार है.
ईश्वर की सृष्टि में हर आदमी बारूद के गोले के मानिन्द है. उसे बरबाद होने दिया जा
सकता है; उससे मौत का काम लिया जा सकता है, या उससे जिन्दगी का काम लिया
जा सकता है. मनुष्य-जाति के व्यवस्थापकों का न्याय एक दिन इसी तराजू पर किया जायेगा
कि उन्होंने ईश्वर की पूँजी का क्या बनाया ; कितना खोया, कितना कमाया ? आदमी-आदमी
में जितनी एकता, निस्वार्थता बढ़ेगी वह कमाई है. जितना उनमें अनैक्य और स्वार्थ
बढ़ेगा, वह हानि है. अन्त में देखा जायेगा कि आदमी का व्यवस्थापकों ने क्या उपयोग
किया है ? कितनों की सम्भावनाएँ नष्ट होने दीं या प्रस्फुटित दोने दीं ? कितनों को
ईश्वर की समता में खिलने दिया? और कितनों को अवरुद्ध रखा ? आदमी के अंदर कितनी
हिंसा (स्वार्थ), को पोषण दिया और कितना उसमें अहिंसा (सेवा) की भक्ति को जागाया.
व्यक्ति एक शइत का पुँज है. व्यवस्थापक का काम है कि उस शक्ति का अधिकाधिक उपयोग
करे. उससे इसी का हिसाब माँगा जाएगा ! यह जो सड़क पर आदमी पड़ा है- किस हक से उसे
वहाँ पड़ा रहने दिया गया है ? सदा से तो वह ऐसा न होगा. किसी माँ का वह बेटा होगा,
कभी जवान रहा होगा, मन में उमंग और आशा होगी. किसी के लिए उसमें प्रेम होगा. चाहता
होगा कि मैं अपने को दे डालूँ...... वही आज यहाँ क्यों है ? उसकी जवानी और उसका
प्रेम और उसकी मनुष्यता क्यों हवा में उड़ जाने दी गयी ? क्यो वह आदमी सफल और
सार्थक नहीं हो सका ? क्यों वह यहाँ सड़क पर मनुष्य का तिरस्कार पाकर और अपने मन
में मनुष्य के लिए तिरस्कार भरकर रोग की गाँठ के मानिन्द यहाँ पड़ा हुआ है ? क्यों
जो प्रेम विकीर्ण कर सकता था., घृणा फैला रहा है? कौन उसके मन की जानता है ? शायद
लोग उससे जितनी घृणा करते हैं, उससे कहीं तीब्र घृणा उनके लिए उसमें है. इस तरह उस
पड़े हुए आदमी को केन्द्र बनाकर यह घृणा का चक्र सारे वायुमण्डल में फैलता जा रहा
है. जो प्रीति बिखेरने के लिए ईश्वर की और से यहाँ आया है, वही आदमी जब तक नफरत की
गन्दीली गाँठ बनकर आम सड़क पर पड़ा हुआ है, जब हमारे व्यवस्थापक कैसी सुव्यवस्था और
शासक कैसा शासन कर रहे हैं ? क्यों न कहा जाये कि वे कोई व्यवस्था नहीं कर रहे हैं,
बस ढोंग और आडम्बर कर रहे हैं !
नये-नये अस्पताल खुल रहे हैं और फण्ड हो रहे हैं. अच्छा है कि वह सब हो. पर
महाप्रलय और महाव्याधि का बीज जो घृणा है और जिसके कीटाणु उस व्याधि के विषम रोगियों
में से फूटकर चारों और फैल रहे हैं- उसकी ओर भी किसी का ध्यान है ? बल्कि मुझे कहने
दीजिए कि व्यवस्थापकों के खुद के रवैये से वे कीटाणु बढ़ते और फैलते हैं.
व्यवस्थापक अभिमानी हैं और अभिमान नीची श्रेणी के आदमी में असन्तोष और द्वेष पैदा
करने का कारण होता है. इस तरह व्यवस्थापक अस्वस्थ है और वह अस्वास्थ्य पैदा करता
है. हम न जानें, पर सभ्यता के वैभव के नीचे यह कीड़ा लगा हुआ है. हम क्या इधर-उधर
की बात करते हैं. छोटे-मोटे रोगों के शमन का उपाय करते हैं. वह करें.पर अपने बीच के
उस महारोग को भी तो पहचान लें. वही है जो आदमियों की शक्ति को आपसी सहयोग में
समृद्ध नहीं होने देता और आपसी स्पर्धा में बरबाद कर देता है. वही है कि जिससे
विषमताएं पैदा होती हैं ; विवाद, कलह, आन्दोलन और युद्ध पैदा होते हैं, जिसके कारण
एक और भूख और दूसरी और ऐश देखने में आता है ; जिसके कारण एक रंक है तो दूसरा राजा
है.
मैने कहा कि मौत में मुझे भय नहीं. वह तो जरूरी है. पर यदि हमारी व्यवस्था सच्ची हो
तो कोई मौत घृणा का संचार करने वाली न हो. बल्कि वह प्रेम का संचार करे. सड़क पर
पड़ा आदमी मरेगा तो अपने चारों ओर घृणा का एक वलय छोड़ जाएगा. वह कटुता लेकर जायगा और
सबके लिए बददुआ छोड़ जायाग. मैं मानता हूँ कि वह बददुआ हमारे सिर टूटेगी. न सोचिए
कि उसमें शक्ति नहीं है. रहीम ने कहा तो है कि निर्बल को न सताओ, क्योंकि उसकी मोटी
हाय है. मुई खाल की साँस से क्या लोहा भस्म नहीं हो जाता ? और में मानता हूँ कि इस
जगत् को चलाने वाली मूल शक्ति का नाम प्रेम है. जितनी प्रकार की और शक्तियाँ हैं, सब
उसकी रूपान्तर हैं. वही शक्ति आदमी करनी से रुद्ध और क्षुब्ध होकर घृणा बन जाती है.
उसको अशक्ति मानना हमारा बड़ा भारी भ्रम है. वह घृणा संघठित होकर जाने क्या नहीं कर
सकती ? ताज उससे धूल में गिर गये हैं और तख्त उलट-पुलट हो गये हैं. क्रान्ति और नाम
किसका है! आदमी की छाती के भीतर से, जैसे मानों धरती के गर्भ में से, हुंकार भरती
हुई जब वह शक्ति उभर कर फूटती है, तब कौन उसके आगे टिकता है? इससे न समझा जाय कि
प्रभुत्ता की ही सत्ता है, त्रास की सत्ता ही नहीं है. रूँध कर, इकट्ठा होकर वह कभी
ऐसे प्रबल और अतक्र्य वेग से फूटता है कि ठिकाना नही.
शक्ति नष्ट नही होती. नष्ट कुछ नहीं होता. या तो वह उपयोग में आती है, नहीं तो
चारों ओर को खाने दौड़ती है. आदमी सचमुच बारूद का गोला है. वह जिन्दगी में अगर करने
लायक कुछ नहीं कर जाता, तो न करने लायक बहुत कुछ कर जाने को वह लाचार है. काम से
नहीं तो सोच-विचार से करता है. वह या तो अपने जीवन से प्रकाश देता है .या फिर
अन्धकार और घृणा फैलाता है. प्रत्येक असफल जीवन अपनी जकड़ चारों ओर छोड़ जाता है,
जो मनुष्य-जाति के विकास पर बेड़ी की तरह काम करती है.
हम भोले हैं अगर मानते हैं कि सडक पर मरने को खुले पड़े आदमी से हमारा कोई वास्ता
नहीं है. हम उसको लाँघकर जा सकते हैं ; यह समझना भूल है. व्यवस्था न समझे कि उस
भुखमरे को भूख से मरने के लिए छोड़कर वह स्वयं सुरक्षित रह जाती है. हम जीते होकर
उसे मरने के लिए छोड़ दें, पर वह मरकर हम जिन्दों को नहीं छोड़ेगा. क्यों कि ईश्वर
के कानून में शक्ति नष्ट नहीं होती और उस मरने वाले की छाती में जितनी घृणा भर दी
गयी थी, वह भी व्यर्थ होने वाली नहीं है.
घृणा उसी तरह शक्ति है जैसे प्रेम . उलट चला प्रेम घृणा है. दो हजार बरस नहीं हुए
कि ईसा मरा. मरना सब को है. पर ईसा की छाती में मरते समय जो प्रेम भरा हुआ था, वह
क्या व्यर्थ गया ? नहीं, व्यर्थ नहीं गया. ईसा-~इयत उसी का नहीं तो किसका परिणाम है
? ईसा की स्मृति में से और उसके उपदेश में से और उसके प्रेम में से वह रौ आयी कि
मनुष्यता मिलती चली गयी और सत्ताएँ उखड़ती चली गयीं.
हम कहते हैं कि ईसा की मृत्यु आदर्श थी. बिचारा सड़क पर मरने वाला क्या यातना
पायेगा उसके मुकाबले जो कि ईसा ने पायी. फिर भी ईसा की मृत्यु आदर्श थी और उस
भुखमरे की मृत्यु कलंक होगी. कारण, मरते समय ईसा की आत्मा में से फुहार छूट रहे थे,
उधर वह आवारा मरेगा तो उसमें से घृणा के छींटे ही चारों ओर उड़ रहे होंगे.
मैं चाहता हूँ कि इसी बात को हम पहचानें. सड़क पर पड़े उस भिखारी को उपकार के खयाल
से बचाने के लिए हम न ठहरें. बल्कि देखें कि वह तो आग है, जिससे हमारा दामन बचा
नहीं रह सकता. आग ठहरे तो सब भस्म हो जायगा. इससे हम खुद बचें नहीं, न व्यवस्थापक
को बचने दें. व्यवस्थापक हमारा भूला है. दफ्तर की फाइलों से वह अपने दिल को खो बैठा
है. हमारा काम है कि हम उसको चेताएँ. कहें कि ओ दफ्तर के मेरे भाई, तुम्हारा कलंक
सड़क पर पड़ा हुआ तुम्हारी शर्म को उघाड़ रहा है. और नहीं तो अपनी शर्म को ढकने का
प्रबन्ध तो करो. कहाँ है तुम्हारा अस्पताल और ऐम्बुलेन्स गाड़ी ? फौरन भेजो और फौरन
इन्तजाम करो. फाइल थोड़ी देर के लिए छोड़ दो.
इस अपने घर में लगी आग को बुझाने में एक मिनट दे दोगे तो फिर पीछे तुम्हीं चैन से
रहोगे. नहीं दोगे तो फाइलों-समेत अपने घर में ही तुम जल मरोगे.
