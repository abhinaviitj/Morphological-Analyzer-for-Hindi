<शोचिअल् श्चिएन्चे><घेओग्रप्ह्य्><षजेन्ड्र आतस्ट्हि><ःअत ंए ठइर्टे ःउए><१९८६><खिटब् घ्हर्><ढेल्हि><१०४ टो १११><२३५०><ष्. आतस्ट्हि-ःअत ंए ठइर्टे ःउए>

भारत के पंजाब में !
इसके बावजूद समूचे पश्चिमी जर्मनी में बाबरिया ही एक ऐसा राज्य है, जो
जीवंत है और जिसकी अपनी विशेषता है. बाबरिया की आबादी आस्ट्रिया से दुगनी
है. यहां बड़े- बड़े देहात है, खेत हैं, चारागाह हैं. दिलेर लोग हैं, जो
नाचते-गाते हैं, और मशीनों की आवाज़ो को भेदकर अपने गीत छोड़ते हैं.
बाबरिया भारत का पंजाब है. वैसे ही तगड़े और हंस-~मुख लोग हैं. कारखानों
की वहां कमी नहीं है. बड़ी मोटरकारों से लेकर कम्प्यूटर और मशीने तक बनती
हैं. यह राज्य जर्मनी का सबसे बड़ा हिस्सा है. इसका इतिहास १६वीं सदी से
निरंतर क्रमबद्ध मिलता है. सन् १९४९ से यह फेडरल जर्मनी का हिस्सा है.
बाबरिया प्राकृतिक साधनों में भी समृद्ध है. वहां का प्रशसन अन्य
प्रान्तों की तरह ही चलता है, लेकिन बाबरिया की जनता अपने को जर्मनी से
भिन्न मानती है.
म्यूनिख बाबरिया का सबसे बड़ा शहर है और यहां की राजधानी भी है. सन् १८०६
तक यहां राजशाही थी. सन् १९१८ में यह लोकतंत्र का एक हिस्सा बना. म्यूनिख
खूबसूरत शहर है और रोम की सभ्यता और संस्कृति से प्रभावित है.
बाबरिया का केसल (किला) दर्शनीय है. इसका निर्माणकाल १६६०-१६८० बताया
जाता है और बड़े-बड़े ग्रीक चित्रों तथा रंगीन तैल-~चित्रों से पूरा किला
भरा हुआ है. सोने की पॉलिश लगा फरनीचर अब भी वहां सुरक्षित है. बड़े और
कीमती गलीचे, रेशम के कपड़े और प्राचीनतम लकड़ी के सामानों से किले के
कमरे भरे पड़े हैं. दीवारों पर लगे चित्र विभिन्न मौसमों के हैं. `बसंत
और शिकार', `जुलाई और गरमी में पार्कों के मज़े' ये सब जीवंत चित्रों के
विषय हैं.
किले में एक कमरा है--बच्चा जनने वाला. कहा जाता है, बाब-~रिया के राजा
की एक रानी ने किसी कनीज़ से एक लड़का खरीद लिया था और घोषणा कर दी थी कि
वह उसी के प्रसव का बच्चा है. थोड़े दिनों बाद यह भेद गुप्त नहीं रह सका.
तब राजा ने किले में बच्चा पैदा करने के लिए एक कमरा ही अलग बना दिया. इस
कमरे में एक विशेष पंलग है. उसके सामने सात कुरसियां हैं. बीच में टेबल
है. टेबल के सामने बड़ा शीशा लगा है. इस शीशे में पलंग का सारा दृश्य
दिखाई देता है. नियम बना दिया गया था कि जब कोई रानी बच्चा दे तो सात लोग
उन सात कुरसियों में बैठकर देखते रहेंगे और जब सातों हस्ताक्षर कर देंगे,
तब वह सही बच्चा समझा जाएगा.
इसी महल में एक दूसरे राजा की ४८ प्रेमिकाओं के चित्र लगे हैं. ये सारे
चित्र एक इतालवी चित्रकार के बनाए हैं. `कुंग प्लाज़' या `किंग-प्लेस'
में म्यूनिख की सबसे चर्चनीय घड़ी है. ठीक ११ बजे उसमें भाले चलने लगते
हैं और घोड़े दोड़ने लगते हैं. यही ११ बार आवाज करते हैं. इस अजीब घड़ी
को देखने दर्शक प्रतीक्षा करते हैं.
मयूनिख खेल-कूद की दुनिया में सबसे बड़ा नाम है. हमने वह विशालकाय
स्टेडियम देखा. सन् १९६९-७० में वह निरंतर तीन वर्षों के अथक परिश्रम के
बाद बनकर पूरा हुआ था. स्टुडर्गाट के इंजीनियर बीमिश ने इस स्टेडियम की
कल्पना की थी और उसी ने इसे बनाया भी. बीच में एक बड़ा मुख्य स्टेडियम
है. उसके आसपास तीन स्टेडियम और हैं. बीच में एक तरण-ताल है और आसपास
स्वाभाविक-सी लगने वाली पहाड़ियां हैं. स्टेडियम की छत फ्लैक्सेबल बारीक
कांच की बनी है. जिस दिन हम वहां पहुंचे थे, फुटबाल मैच चल रहा था.
स्टेडियम के पास ही म्यूनिख की सबसे ऊंची इमारत है--पी. एन. यू. यू.. यह
शानदार इमारत मोटर-कार के चार सिलिंडरों के आकार से बनी है और उसके ऊपर
बने ६६० फुट के टॉवर से सारा शहर दिखाई देता है. यह इमारत वास्तव में एक
मोटर-कार कंपनी की है.
युद्ध के प्रति घृणा
म्यूनिख की अधिकांश इमारतें पत्थर की बनी हैं और समय तथा मौसम की मार से
काली हो गई हैं. शहर के बीच में पत्थरों का बना ओपेरा हाउस है. दूसरे
महायुद्ध में यह बुरी तरह क्षतिग्रस्त हो गया था, लेकिन अब यह फिर ताज़ा
और साफ बनकर खड़ा हुआ है. म्यूनिख दर्शकों के लिए आकर्षण का केंद्र
है--वार-पिलर या युद्ध-स्मारक. कहते हैं, ३३ हजार सैनिक युद्ध के लिए
यहां गए थे, केवल तीन हज़ार वापस लौटे, बाकी वहीं भून डाले गए. यह स्मारक
युद्ध के प्रति घृणा का प्रतीक है. अनेक तरह के संग्रहालय, थियेटर
कंपनियों की बड़ी-बड़ी इमारतें, संगीत के लिए विशाल कन्सर्ट हॉल, मेले,
प्रदर्शनियां, भीड़, चहल-पहल--सब कुछ म्यूनिख में मिलेगा. शहर से गुजरते
हुए एक लंबे प्रस्तर-स्तंभ पर बनी उड़ती हुई लड़की, जिसे `ऐंजिल  फ पीस'
कहते हैं; ग्रीस के राजा लूथिक का संग्रहालय `पेनाकुटीज़', जहां बैंगाग
से लेकर आधुनिकतम चित्र-~कारों के संग्रहालय हैं; पत्थरों की बनी बाबरिया
राज्य की संसद-इमारत आदि कुछ ऐसी चीज़ें हैं, जहां रुके बिना नहीं रहा जा
सकता.
इन सबके बीच म्यूनिख में सबसे निराली जो चीज़ है, वह है `डच म्यूज़ियम'.
दुनिया में यह अपने ढंग का निराला संग्रहालय है. इसमें सबसे पहली
मोटर-कार से लेकर सन् १९७६ में निकली कारें तक रखी हुई हैं. इसी तरह सबसे
पहले रेलवे ईंजन और विमान से लेकर आधुनिकतम इंजन और विमान सुरक्षित हैं.
जहाज़ भी हैं और भारत की सबसे पहली बैलगाड़ी भी यहां सुरक्षित है. इसी
संग्रहालय में कोयला, लोहा, नमक और पोटेशियम की विशाल खदानें बनाई गई
हैं. पांच मंज़िला यह संग्रहा-~लय इतना विशिष्ट है कि दुनिया की हर वस्तु
को यहां देखा जा सकता है. यह आसानी से कहा जा सकता है कि यहां क्या नहीं
है! निश्चय ही इस संग्रहालय का मूल्य आंकना कठिन है, क्योकि यहां रखा
सुपरसोनिक विमान ही कितना कीमती होगा! फिर कोई चीज़ नकली नहीं है, सभी
असली हैं. इसे देखने के लिए कम-से-कम दस दिन चाहिए. मैं नहीं सम-~झता कि
समूचे यूरोप में ऐसा कोई संग्रहालय होगा.
संग्रहालय से जब हम बाहर निकले तो दोपहर हो गई थी. हमारा गाइड
विश्वविद्यालय का छात्र था और पार्ट-टाइम में यह काम किया करता था.
`ईजागेट' पार करते ही हम पुराने म्यूनिख शहर में पहुंच गए थे. भीतर जाते
ही विश्वविद्यालय मिला और उसी के पास बने चर्च से बजती हुई घंटियां
सुनाई दीं. इसी के पास बाबरिया के पुराने राजा का किला है, जो तेरहवीं
सदी में बनाया गया. किला अब भी अच्छी स्थिति में है. किले के खुले भाग
में झाड़ लगे हैं. उनके नीचे पत्थरों की बेंचें पड़ी हैं. हलके प्रकाश
में कोई भी शाम वहां आसानी से बिताई जा सकती है.
हमारा गाइड विश्वविद्यालय की इमारत को देखकर नाराज़ हो उठा था. हम एक
बेंच पर बैठ गए. उसने बातें शुरू कर दीं, "सरकार ने कानून बनाकर
विश्वविद्यालय में हड़तालों को गैरकानूनी घोषित कर दिया है." उसका कहना
था, "यदि आप स्ट्राइक नहीं कर सकते तो यूनिवर्सिटी जाकर क्या करेंगे?
उसकी एक और शिकायत थी, "पढ़ने के बाद यदि अपने असिस्टेंट प्रोफेसर के साथ
किसी पब में बैठकर बीयर न पी तो कॉलेज़ की पढ़ाई क्या हुई! वह तो स्कूल
हो गया." उसका यह भी कहना था, "विश्वविद्यालय अब स्कूल बनते जा रहे हैं.
नॉनसेंस!" अजीब तरह से मुंह बनाकर वह उठ बैठा था और अपने उखड़े मन से फिर
हमारे साथ आगे बढ़ गया था.
उसी शाम हम लेखक डॉ. एण्टोनिन क्राटोचविल से मिले. वे अंग-~रेज़ी बिलकुल
नहीं जानते थे. बीस साल पहले चेकोस्लोवाकिया से विभाजन के बाद यहां आए
थे. जिस तरह भारत और पाकिस्तान में विभाजन के समय घटनाएं और दर्दनाक
विभीषिकाएं हुई थीं, ठीक वैसी ही घटनाएं चेकोस्लोवाकिया में हुई थीं. तब
वहां के अनेक लेखक भागकर जर्मनी आ गए थे. उनका साहित्य विभाजन के दर्द और
पीड़ा से भरा है.
डॉ. क्राटोचविल की पत्नी बहुत अच्छी अंगरेज़ी बोलती थीं. उन्हीं के
माध्यम से हमारी सारी बातें हुई. वे फ्रीलांस लेखक हैं, लेकिन उनका अनुभव
है कि कोई भी लेखन मात्र लेखक से यहां जीविका नहीं चला सकता. इसलिए वे
`रेडियो फ्री यूरोप' में काम भी करते हैं.
`रेडियो फ्री यूरोप' तिवोली के पास शानदार इमारत में बना है और उसमें एक
हज़ार कर्मचारी काम करते हैं. अमेरिकी पैसे से यह रेडियो चलता है और इसका
काम है साम्यवादी देशों--रूस, चेक, हंगरी, पोलैंड इत्यादि के विरुद्ध
प्रचार करना. इसके प्रसारण अगंरेज़ी और उन देशों की भाषाओं में होते हैं,
जहां की जनता के लिए उसे बनाया गया है. हमने कई प्रसारणों की
प्रतिलिपियां पढ़ीं. बहुत संतुलित ढंग से, आंकड़े देकर पूर्व और पश्चिम
का तुलनात्मक विवरण पेश किया जाता है, हमें पता चला कि पूर्व बर्लिन में
भी ऐसा ही एक रेडियो है, जो पश्चिम का विरोध करता है. दो राजनैतिक
सिद्धातों और चेतनाओं के बीच की खाई को इसमें आसानी से समझा जा सकता है.
म्यूनिख में वह हमारी अंतिम रात्रि थी. उस रात `प्लाज़' के एक होटल में
हमें विशेष रूप से रात्रि-भोजन के लिए ले जाया गया. होटल ठसाठस भरा था.
वहां रोज रात को बाबरिया की लोक-कला को प्रदर्शित किया जाता है. बाबरिया
के लोग अपने यहां की बीयर और वाइन की तारीफ करते थकते नहीं.... वहां के
होटलों में बाबरिया की शराबें ही मिलती हैं.
होटल में एक कोने पर स्टेज बना था. सामने परदा लगा था. परदा धीरे-धीरे
खुला और लड़की ने बाहर आकर सबका स्वागत किया. सिर हिलाकर, कमर लचकाकर
बाबरियन ढंग से अभिवादन करने के बाद उसने तेज़ जंगली ढंग से गाना शुरू कर
दिया. लड़की बाबरिया की लाल और सफ़ेद पोशाक पहने थी. देखने में वह लगभग
कज़ाग (रूसी) लगती थी. जंगली आवाजों के बाद माईक लेकर उसने अत्यंत मधुर
स्वर में गाना शुरू किया. हमारे गाइड ने बताया कि उसके गाने के शब्द
अर्थहीन हैं. थोड़ी देर बाद जनता भी उसके साथ गाने लगी. इससे अंदाज़ा हुआ
कि वह कोई लोकगीत गा रही होगी. जो भी हो, वह एक ही पंइत बार-बार दोहरा
रही थी. गाइड के बताने पर उसका अर्थ इस तरह किया जा सकता है:
आज की रात, आज की रात
बस आज की रात है यह
कल होगा क्या पता नहीं!
गीत खतम होते ही एक मसखरा स्टेज पर आया. उसने स्थानीय प्रसिद्ध लोगों के
नामों को लेकर मज़ाक करने शुरू कर दिए. जनता उन्हें जानती है, क्योंकि
उसके मज़ाक पर सभी `हो-हो' कहकर चिल्ला पड़ते थे. हर मज़ाक के बाद मसखरा
एक पंइत दोहराता था. उसका अर्थ था, `वोट मांगकर चला गया, अगली बार
आएगा तो क्या होगा.' उसका उत्तर भी हाज़िर था, `उसके चमचे (इसके बाद किसी
का नाम लिया जाता था) कहेंगे --यह होगा, वह होगा!' फिर आवाज़ उठेगी,
`हो-~ओश्श्श् !'
मसखरे ने वहां के चासंलर स्मिथ पर भी खासी चोटें की थीं और एक गुब्बारे
को फोड़ते हुए कहा था, "स्मिथ इज़ गोन."
हमारी टेबल पर एक युवती अकेली बैठी थी, यानी उसके साथ कोई मर्द नहीं था.
हर मज़ाक के बाद वह बेहद खुश होकर हमसे हाथ मिलाती थी. एक बार तो उसने
हमारा बीयर का गिलास ही उठा लिया और बिना पूछे गिलास खाली कर गई. इसके
बाद उसने सबके सामने उठकर `किस' किया और स्टेज को देखते हुए वह वहीं
नाचने लगी. उसे अपने अकेलेपन का एहसास कम-से-कम एक रात के लिए तो कम हुआ.
डेढ़ बजे रात तक सारी जनता मुक्तकंठ से उस हंसी-मज़ाक के माहौल में डूबी
रही. जर्मनी में ऐसी ज़िंदादिली हमने और कहीं नहीं देखी. इस मायने में
बाबरिया जर्मनी के अन्य राज्यों से एकदम अलग है.
दूसरे महायुद्ध के बाद जर्मनी ने जिस तीव्र गति से प्रगति की है, देखकर
आश्चर्य होता है. औद्योगीकरण का सिलसिला ऐसा शुरू हुआ है कि वह `आदमी' को
हटाता जा रहा है. कम्प्यूटर भाग्य-विधाता बन गए हैं. बड़े-बड़े कारखानों
के कारण जर्मनी के गांव एकदम नष्ट हो गए हैं. सब शहर हैं और आधुनिकतम
सुविधा से संपन्न हैं.
जर्मनी की जनसंख्या ६ करोड़ १३ लाख है, लेकिन अधिकांश शहर गिरती हुई
आबादी की चपेट में हैं. जर्मनी गोएठे, योहान और जेबास्टिच-~बान बाख का
देश है. वहां हाइनरिख हाइने, कार्लमार्क्स, आउगुस्ट बेबल, विस्मार्क,
मार्टिन लूथर और अलबर्ट आइन्स्टाइन जैसे विश्व-~विख्यात व्यक्तियों को
जन्म मिला है.
राइन नदी यहां गंगा की तरह विशाल है. दु:ख यही है कि वह गंगा की तरह
पवित्र नहीं है. उसका उपयोग व्यापारी जहाजों के लिए किया जाता है. वैसे
जर्मनी का प्रत्येक नागरिक बहुत परिश्रमी है. एक टूटे हुए और नष्ट देश
में जिस नव-जागरण और आशावाद को जन्म मिला है, दुनिया के इतिहास में अकेला
है. जर्मनी दो भागों में बंट गया है, लेकिन युवावर्ग अब भी आश्वस्त है कि
वे कभी एक जरूर होंगे.
विदेशी सेनाएं रखना शायद पश्चिमी जर्मनी की मजबूरी है. जनता का विश्वास
है कि जिस दिन विदेशी सेनाएं वहां से हटीं, साम्यवादी रूस उन पर कब्ज़ा
कर लेगा. अब भी कई युवा छात्रों में विद्रोह की भावना पनपने लगी है.
फ्रेंकफर्ट यूनिवर्सिटी में वह हमें देखने को मिली थी.
जर्मनी का इतिहास क्रांति से भरा है. सन् १८९० में विस्मार्क को हटाने के
बाद काइज़र बिल्हेम द्वितीय ने वहां की सत्ता सम्हाली थी. प्रथम महायुद्ध
में जर्मनी की हार हुई और घृर्णा, ग्लानि तथा विघटन का युग आया; लेकिन
उसके बाद सन् १९१८ में जर्मन राइख एक गणराज्य बन गया, जिसका पतन फिर ३०
जनवरी, १९३३ को हुआ, जब अडोल्फ हिटलर और उसी के `राष्ट्रीय समाजवादी
जर्मन श्रमिक दल' ने सत्ता हथिया ली. हिटलर शीघ्र ही तानाशाह बन गया.
उसने राजनैतिक विरोधियों और यहूदियों का क्रूरता के साथ सफाया किया. फिर
विश्व-~विजय के मनसूबों ने सन् १९३९ में उसे दूसरा विश्वयुद्ध छेड़ने के
लिए विवश किया. यह युद्ध सन् १९४५ में समाप्त हुआ और उसके साथ ही `जर्मन
राइख' का भी पूरी तरह पतन हो गया. कहा जाता है कि दूसरे महायुद्ध में
दुनिया में पांच करोड़ से भी अधिक लोग मारे गए थे.
आज का जर्मनी विभक्त देश है. सन् १९३७ में जर्मन राइख का क्षेत्रफल
१,८१,७०० वर्ग-~मील था, अब पश्चिमी जर्मनी ९५,८५० वर्गमील रह गया है.
वर्तमान जर्मनी का शासन केंद्रीय राज्य शासनों द्वारा होता है. राज्यों
को या प्रदेशों को यहां `लैंडर'कहा जाता है और अधिकांश मामलों में लैडर
स्वतंत्र हैं. इसी तरह गांवों का संचालन, जिन्हें `कम्यून' कहते हैं, भी
स्वतंत्र ढंग से होता है. जर्मन सेना को `बुंडेसवर' कहा जाता है, लेकिन
यह अमेरिका, फ्रांस और इंग्लैंड द्वारा शासित है.
जर्मनी की संसद (बुंडस्टाग) में ५१८ सदस्य हैं और ६ राजनैतिक दल हैं. इन
दिनों एस.डी.पी. यानी `सोशलिस्ट डेमोक्रेटिक पार्टी' के श्री हेल मूठ
श्मिड्त (स्मिथ) सत्ता में हैं. सरकार कोई भी हो, जनता को अपने जीवनयापन,
शिक्षा, स्वास्थ्य आदि की कोई चिंता नहीं है. यह सब सरकार का काम है.
इसीलिए वहां की जनता राजनीति से दूर है.
वृद्धावस्था का अभिशाप
जर्मनी का सामाजिक जीवन अकेला भी है और सार्वजनिक भी. सार्व-~जनिक इस रूप
में कि चाहे कोई प्रोटेस्टेंट हो या कैथोलिक, किसी न किसी चर्च से उसे
जुड़ा रहना होता है. प्रत्येक नागरिक को `चर्च टैक्स' देना पड़ता है और
उसी के साथ उसका सामाजिक जीवन बंधा है. उसके बाहर प्रत्येक व्यक्ति
अपने-आप तक या परिवार तक सीमित है. इसका परि-~णाम यह हुआ कि वहां परिवार
जैसी चीज़ नहीं है. परिवार का मात्र अर्थ है--पति-पत्नी. लड़के-लड़कियां
अपनी इच्छा से विवाह करते हैं और अलग हो जाते हैं.
वृद्धावस्था जर्मनी में ही नहीं, समूचे यूरोप में अभिशाप है. एक तो यहां
के लोग दीर्घजीवी हैं. फिर अकेले पड़ जाते हैं. वृद्धों की देखभाल के लिए
सरकारी गृहों के बावजूद वे टूटे हुए और घुटन तथा दर्द की पीड़ा से
व्याप्त हैं. उनमें से अधिकांश तो पागलों की तरह हरकतें करते हैं.
युवा-~वस्था में जी तोड़ मेहनत करने के बाद बुढ़ापा इतना दयनीय हो जाए,
यह उन देशों के लिए सावधान रहने को काफी है, जो अभी विकसित हो रहे हैं.
विकास की गति में यदि आदमी ही टूट जाए तो शेष क्या रहेगा--जिस मशीन को
उसने बनाया है, वही उसे खाने लगे! यदि ये सदियां भी भस्मासुरों को ही
जन्म देंगी तो इतिहास आगे बढ़ा है, यह कौन कहेगा?
पेरिस
ओरले एयरपोर्ट में जिस समय हमारा विमान उतरा, ज़ोर की बारिश हो रही थी.
आसमान पानी और धुंध से भरा था, इसलिए बहुत देर तक तो विमान नीचे ही नहीं
उतर सका. ऊपर से हम महान् पेरिस नगरी को देखते रहे. जब कभी विमान थोड़ा
नीचे उतरता तो किसी बहुत ऊंची इमारत की चमकती हुई दीवारें दिखाई दे
जातीं. रंग-बिरंगी छतों पर सीधा पड़ता हुआ पानी, इमारतों के नीचे झीलें,
नहरें, नदियां, फूल और रंग-बिरंगे छत्ते.
