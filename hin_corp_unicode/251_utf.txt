<शोचिअल् श्चिएन्चे><घेओग्रप्ह्य्><श्हन्कर् ढयल् शिन्ग्ह्><आइये खुच्ह्ह् ढुर् ःउम् शट्ह् छ्हलेन्><१९८६><फरिजट् फ्रकस्हन्><फट्न><६८ टो ७५><२३५०><ढयल्-आइये ःअम् शट्ह् छ्हलेन्>

मसूरी की हवा
दून का पानी
हवा हौले-हौले गुदगुदा रही है. शरद में लोग रजाई, कम्बल, धूप और गर्मी का
सहारा लेते हैं, लेकिन मैं पहाड़ की सैर पर निकला हूं. गनीमत है तो यही
कि पत्नी मेरे साथ है.
मसूरी को अंग्रेजों ने `पहाड़ों की रानी' कहा था. सच में यह रानी है.
भूरी, चितकबरी, काली और जरखेज जमीन यहां पहाड़ी चोटियों से, फूलों और
पेड़ों की डालों से पट जाती हैं. फूल जब खिलते हैं तो लगता है मानो रानी
हंस रही हो, फूल जब झरते हैं तो ऐसा भान होता है मानो रानी रो रही हो.
रानी, जो भारतीय किंवदन्तियों के अनुसार सामान्य से कुछ भिन्न होती है.
मूंगे-मोती, हीरे-पन्ने, पुखराज, सोने और माणिक से जड़े हार, नथिया,
मंगटीका, पहुंची, अंगूठी और न जाने ऐसे कितने अन्य आभूषण उसकी शोभा में
चार चांद लगाते हैं. उसी भांति हैप्पी वेली, माल रोड, लैढोर बाजार, लाल
टिब्बा, कांपटी जलप्रपात, कैमेल बैक, गन हिल आदि इस रानी के गहने हैं,
जिन्हें धारण कर यह इतरा रही है.
हिमालय की गोद में मसूरी है और आज मसूरी की गोद में मैं हूं. लेकिन एक
सच्चाई को भी उगल ही दूं. यहां मैं पहाड़ चढ़ने, मसूरी की खूबसूरती
निहारने, चोटियों से आंखें लड़ाने, घाटी के सौन्दर्य को परखने और घोड़ों
की सवारी करने नहीं आया हूं, बल्कि मेरे आने का एक उद्देश्य यह भी है कि
अपने बेटे से मिलूं जो यहां लालबहादुर शास्त्री एकेडमी में प्रशिक्षित हो
रहा है और अगले बत्तीस-तेंतीस वर्षों तक बंधुआ मजदूरों के समान विभिन्न
पदों पर रहकर सरकार की सेवा करता रहेगा.
जिस तरह कोई माली किसी पौधे को लगाकर रोज उसे बढ़ता और फलता-~फूलता
निहारता है, ठीक इसी भांति कोई पिता भी अपनी संतान को बढ़ता, ऊंचा उठता
देखता रहता है तथा उधर माली की आंखों में पौधों की बढ़ोत्तरी के साथ-~साथ
एक चमक आती है और इधर बाप की आंखों में भी बेटे के चढ़ाव के साथ ही गौरव
की झलक दिखायी देती है.
पहली बार बेटा अपने कमाई के पैसे से पिता और मां को किसी बड़े होटल में
मेहमान बनाता हैं, मां के लिए पुलओवर खरीदता है, पिता के लिए सिर की
टोपी, बहन के लिए शाल, भाभी के लिए स्वेटर और साथ के वीरेन्द्र के लिए
मंकी कैप. लेने वालों से अधिक खुशी देने वाले को होती हैं. मां-बाप को
सहसा यह भान होता है कि बेटा बड़ा हो गया है, जबान हो गया है, कमाऊ हो
गया है.
लेकिन मैं अभी पहाड़ों की रानी मसूरी की ही बात आपसे करूं. अंग्रेजों ने
गुलामी की जंजीर में हमें दो सौ साल के करीब भले रखा हो, लेकिन उन्होंने
विरासत के रूप में कुछ दिया भी. मसूरी भी उनकी ही देन है. दुनिया के लोग
जहां साहसी होते हैं, वहीं अंग्रेज दुस्साहसी थे. इसलिए जहां कहीं
उन्होंने वीरानी देखी, सौन्दर्य देखा, बर्फानी हवाएं देखी, भयानक जंगल
देखा, दुर्गम पर्वत पाया--वहां अपना वास बना लिया.
हमने पहाड़ों तथा कंदराओं, खोहों तथा गुफाओं को सौन्दर्य से अधिक
अध्यात्म को अर्पित किया. जहां कहीं ऐसी कंदरा दिखी वहां किसी देवी-देवता
का आवास हुआ और पहाड़ की कोई ऊंची चोटी नजर आ गई तो वहां कोई मन्दिर का
ध्वज फहरा दिया. लेकिन अंग्रेजों ने जिस किसी चोटी का विकास किया उसके
सौन्दर्यीकरण को ही बढ़ावा दिया--मसूरी, शिमला, दार्जिलिंग सब-~के-सब
उसकी देन हैं, जो आज हमारे काम आ रहे हैं. आज भी ऐसी दर्जनों कुंवारी
चोटियां होंगी, लेकिन कहां कोई अब नयी शादियां रचा रहा है!
मसूरी की हवा को तन-बदन से लगाए हम नीचे उतर आये--देहरादून की सपाट धरती
पर. यहां के पानी में अभी तक प्रधानमंत्री के कार्यक्रम की गंध थी. एक
सप्ताह पहले ही दून-स्कूल की स्वर्ण जयन्ती के बीच पूरी दून-वैली में
गहमागहमी थी. देश-विदेश से हजार-दो हजार दून स्कूल के पुराने छात्र इस
अवसर पर वहां आए हुए थे. प्रधानमंत्री श्री राजीव गांधी को अपने पुराने
स्कूल तथा सहपाठियों के बीच आकर पुरानी स्मृतियों में खोने का दुर्लभ
अवसर प्राप्त हुआ. और इस विद्यालय का हर चप्पा-चप्पा अपने इस दुलारे
छात्र को अपने बीच पाकर मुसकरा उठा, जिसने पूरे विश्व में इस स्कूल के
नाम को ऊंचा उठाया है. दून स्कूल का हर छात्र आज प्रधानमंत्री के रूप में
अपने प्रांगण के ही एक पुष्प गंध पाकर अपनी भी हिस्सेदारी उसमें मानता
है. और यह बात भौतिक रूप से भी आज सही साबित हो रही है, जब श्री राजीव
गांधी चुन-चुनकर दून-~स्कूल के अपने पुराने साथियों को अपने आस-पास बुला
रहे हैं तथा भारत सरकार के ऊंचे पदों पर उन्हें पदस्थापित कर रहे हैं.
कहने वालों ने यही तो कहा कि आज `डोनेस्कोज' का ही राज है. यानी भारत
सरकार पर दून-स्कूल सवार है. उसी राह होकर हम अपने मेजबान के यहां गये,
जिनके संबंध में मेरी पत्नी ने मुझे पूर्व-सूचना दी--`रचना के अलबम में
मैंने उनकी तसवीर देखी है. बड़ी-बड़ी मूंछों वाले कर्नल साहब!'
`कर्नल मूंछ नहीं रखेंगे तो क्या सफाचट रहेंगे? आर्मी में तो इसी का
रोब-~दाब है. दुश्मन ने भड़कीली मूंछे देखीं और भागा.' मैंने कहा.
कर्नल एम. के. सिंह, १० माल रोड, देहरादून, लिखा देखा तो गाड़ी रोकी,
अन्दर गये, तो एक सज्जन मुसकराते हुए बाहर निकले--`मैं हूं के. एस. सिंह.
उन्होंने मिलाने को हाथ बढ़ाया, मैंने समधिआने अन्दाज में बांहों में
उन्हें भर लिया--`मैं, शंकरदयाल सिंह.'
दूर-दराज में कोई अपना मिल जाये तो कितना अच्छा लगता है. आत्मीयता का
सागर उमड़ पड़ा. श्रीमती सिंह भी आ गयीं. चाय के प्याले पर मैंने
कहा--`मेरी पत्नी बहुत डरी हुई थीं. इन्होंने कहीं आपकी तसवीर मूंछों के
साथ देख ली थी.' मैंने हंसते हुए कहा.
वह हंसे--`बात ठीक थी. हर जगह आप मेरी तसवीर वही पाएंगे. लेकिन पत्नी के
एतराज के कारण मुझे अपनी मूंछे कटवानी पड़ी.'
बात अब मेरी समझ में आयी. दुश्मन को भगाने के लिए मूंछों की जरूरत होती
है और पत्नी को रिझाने के लिए उसे कटवाने की आवश्यकता पड़ती है.
सैनिक जीवन के हर पहलू को यहां मैं चप्पे-चप्पे पर परख रहा था. हर
छोटी-बड़ी चीज़ कायदे-करीने से रखी हुई. फर्श चमकती हुई. बाग-बगीचे,
टेबिल-कुर्सियां सबों में अनुशासन! कोई चीज़ बेतरतीब नहीं. मेरे मन में
आया कि क्यों नहीं पूरा भारत इस अनुशासन को मानकर चलता है. आखिर ये भी तो
हमारे ही परिवार के हैं.
लेकिन देहरादून का पानी जो मेरे सिर पर सवार है, वह है श्रीमती विजया
लक्ष्मी पंडित से मुलाकात! ७५-८० वर्षों की आयु में भी उनका चमकता चेहरा
खिले गुलाब का आभास दे रहा था. सफेद बालों के बीच अमरी सेब के दाने के
समान उनका मुखमंडल और बातचीत का शालीन तरीका सहज ही यह भान करा रहा था कि
वर्तमान इतिहास की किसी थाती से बातें कर रहा हूं.
जवाहरलालजी से लेकर राजीव तक अनेक बातें उनसे होती रहीं और बीच-~बीच में
वे इन्दिराजी तथा संजय गांधी पर केन्द्रित होती रहीं. मैंने
टोका--`राजीवजी अभी जब दून-स्कूल के समारोह में आये थे, तब वह आपसे मिलने
आये, यह खबर पढ़कर मुझे बहुत अच्छा लगा.'
`वह आया नहीं था, बल्कि उस दून-स्कूल के फंक्शन के बाद मेरे यहां आना था,
लेकिन मैं वहीं उससे मिली. मैं नीचे बैठी हुई थी और वह मंच पर. जब समारोह
की समाप्ति हुई तब वह मंच से सीधा उतरकर मेरे पास आया और मुझसे किसी
बच्चे की तरह लिपट गया.' विजयालक्ष्मीजी ने भावुकता के साथ कहा.
`क्या इन्दिराजी भी यहां आती थीं तो यहां आपसे मिलने आती थीं?' मैंने
बड़ी सरलता से जानना चाहा.
`उसमें यह बड़प्पन नहीं था.' कुछ उदासी के साथ उन्होंने कहा--`बेचारी
नहीं रही, तो मैं क्या कहूं. लेकिन राजीव बड़ा लड़का है. जब भी मिलता है
बहुत प्यार से. इस बार उसने कहा कि नानी, मैं मिलने आने वाला था. तो
मैंने ही उसे कहा कि भेंट हो ही गई और जब दिल्ली आऊंगी तो मैं स्वयं
मिलूंगी. मेरे यहां राजपुर रोड आने की जरूरत नहीं, क्योंकि मेरा मकान
चारों ओर से खुला है, कहीं से भी सुरक्षित नहीं है.'
`एक बात और पूछूं? आपने लोकसभा से त्यागपत्र क्यों दे दिया था ?' मैंने
जानना चाहा.
`वहां जब बैठना मेरे लिए असंभव हो गया, तब मैंने रिजाइन कर दिया.' बहुत
सरलता के साथ उन्होंने उत्तर दिया. क्यों बैठना मुश्किल हो गया, मैंने
नहीं पूछा, क्योंकि इनकी वही किताब मेरे हाथ में थी, जिसमें उन्होंने
स्वयं लिखा था कि भतीजी की (इन्दिराजी की) शक और अविश्वास भरी नजरों का
सामना करना उनके लिए मुश्किल हो रहा था.
मैंने विजयालक्ष्मी पंडितजी का बहुत समय लेना उचित नहीं समझा और विदा
लेकर जब द्वार से निकला तो सोच रहा था कि कितना अन्तर है इन्दिराजी और
राजीवजी में. वह अविश्वास की नजर से ही हर किसी को देखती थीं और नवयुवक
विश्वास की दृष्टि से ही हर किसी को देखता है और आज जब लोग मां-बेटे में
तुलना करने बैठते हैं, तो झट से यही कहते हैं--इन्दिराजी होतीं तो इसे
लटकाकर रखतीं, कम से कम भला या बुरा राजीव कुछ कर तो रहा है.
चला मारूति के देश से
पहुंचा सुजुकि के देश में
यह सब मैं सूर्य के देश में लिख रहा हूं. सूर्य का देश, मतलब जापान.
जापान को आप सब जानते हैं, विशेष तौर से द्वितीय विश्वयुद्ध के समय में
इस देश ने दुनिया में चकाचौंध पैदा कर दी थी. भारत उस समय गुलाम था और
हमारे ऊपर जिनका राज था वे उस युद्ध में बुरी तरह जर्मन और जापान के साथ
जूझे हुए थे. आपमें से बहुतों को याद होगा कि ब्रिटेने को जापानियों ने
नाकों-~चने चबवा दिया था और अनेक सारे द्वीपों पर जापानियों ने कब्जा कर
लिया था, जिनमें मलेशिया, सिंगापुर, बर्मा और यहां तक कि अंडमान-निकोबार
द्वीपसमूह भी जापानियों के कब्जें में आ गये थे. नेताजी सुभाषचन्द्र बोस
ने जापान को ही अपना एक सशक्त अड्डा बनाकर आई. एन. ए. की स्थापना की थी
और पहली बार पोर्ट बलेअर पर, जिसे हम शहीद द्वीप कहते हैं और जहां हजारों
स्वतंत्रता-प्रेमियों ने आजीवन काला पानी की सजा काटी, स्वतंत्र भारत का
पहला तिरंगा फहराया था.
इन सभी कारणों से जापानियों के प्रति हमारी सहानुभूति और हमदर्दी बढ़ी
हुई थी और जब कभी अखबारों में उन दिनों यह समाचार आता था कि बहादुरी के
साथ ब्रिटिश सेना पीछे की ओर वापस हो रही है तो लोगों की खुशी भी होती थी
और हंसी भी आती थी अंग्रेजों की इस जलालत पर.
तभी ६ एवं ९ अगस्त १९४५ के दिन क्रमश: जापान के दो महत्त्वपूर्ण शहर
हिरोशिमा और नागासाकी पर अमेरिका द्वारा अणुबम गिराये गये, जिससे लाखों
लोगों के साथ ही दो महान नगरों का अस्तित्व समाप्त हो गया. जापान का
मनोबल टूट गया और इसने १२ अगस्त १९४५ को घुटने टेक दिये.
उसी जापान की राजधानी टोकियों की गोद में बैठा हूं, जहां मानवता के एक
अप्रितम पुजारी परमपूज्य निचिदात्सु फुजोई गुरुजी की ९९वीं जयन्ती में
भाग लेने आया हूं. जापानी परम्परा, संस्कार और प्रथा के अधीन ९९वीं
जयन्ती का महत्त्व सौवीं से भी बढ़कर हैं, अत: बड़े उत्साह-उमंग के साथ
`नियोन हो जी' नामक बौद्ध-संस्था ने विश्व के लगभग १०० प्रतिनिधियों को
इस पुनीत अवसर पर बुलाया है. बुद्ध ने करुणा, अहिंसा और मानवता का जो
संदेश आज से ढाई हजार पहले दिया था तथा महात्मा गांधी ने सत्याग्रह का जो
अप्रतिम पथ दिखलाया था, उसी को जीवित-जागृत रूप में फूजोई गुरुजी आज
विश्व के सामने रख रहे हैं. अणु के खिलाफ, हिंसा के खिलाफ तथा शस्त्रों
की होड़ के खिलाफ निचिदात्सु फुजोई १९१७ से लेकर आज तक सतत डंके की चोट
अपनी आवाज बुलन्द कर रहे हैं और विगत ७० वर्षो में उन्होंने `न म्यों हो
रेंगे क्यों' मंत्र का जाप करते हुए विश्व के विभिन्न कोनों में ७०
शान्ति-स्तूपों का निर्माण कर १०० की संख्या पूर्ण करेंगे.
विश्व में आज कोई भी इतना बड़ा शान्ति का पुजारी मुझे दिखायी नहीं देता.
पाठक मित्रों, इसी निमित्त मेरा जापान आना हुआ है, लेकिन मैं आपसे कुछ
दूसरी ही बात करना चाहता हूं.
पहले आप जापान का कुछ इतिहास और भूगोल जान लें. पौने चार लाख स्क्वायर
किलोमीटर का देश, जिसकी आबादी बारह करोड़ है और पूरे रकबे में दो-तिहाई
पहाड़ एवं एक-तिहाई जमीन है.
स्पष्ट है कि भारत के दो प्रांतो की जनसंख्या और क्षेत्रफल को मिला ले तो
जापान बन जाये. लेकिन क्षेत्रफल और जनसंख्या आज दुनिया के बाजार में कोई
मोल नहीं रखते. शक्ति और समृद्धि दो के भरोसे ही आज विश्व के मानचित्र
पर किसी देश के वर्चस्व अथवा अस्तित्व की बात आंकी जाती है. जापान ने
द्वितीय विश्वयुद्ध से सीख लेकर अपने मलबों पर महल बनाने की दृढ़ता
दिखलायी और शक्ति का प्रतीक अपने व्यापार को बनाया. आज का युग आर्थिक
अवरोधों-विरोधों का युग है. कभी समय था जब दुनिया की ताकत अणु-परमाणु तथा
सोने-चांदी से तौली जाती थी. आज तेल, लोहा और गेहूं जैसी वस्तुएं भी
दुनिया के मानचित्र को प्रभावित करती हैं.
जापान ने अपने विकास और समृद्धि का आधार अपने विदेश व्यापार को बनाया. आज
दुनिया के बाजारों में जापानी सामानों की भरमार उसी तरह दिखायी देती है
जिस प्रकार विकासशील देशों में बेरोजगारी और भूखों की भरमार.
जापान, जो १९४५ में मटियामेट हो गया था, उसने १९६५ से १९७५ तक अपनी यह
हैसियत बना ली कि इलेक्ट्रोनिक्स, कार, रेडियों, घड़ी, कम्प्यूटर,
टेलीविजन, वी. डी. ओ., टेपरिकार्डर तथा इसी प्रकार के सैकड़ों रोजमर्रा
की वस्तुओं द्वारा विश्व के बाजारों पर अपना सिक्का जमा लिया. आज
अमेरिका के बाद जापान ही दुनिया का ऐसा देश है, जहां का व्यापार `मिलियन'
या `विलियन' में न होकर `ट्रिलियन' में हो रहा है.
क्यों--यहां की ईमानदारी, कर्मठता तथा राष्ट्रीयता के कारण.
इस देश को भला क्या कहियेगा--जहां का नागरिक अपने को ही देश मानता है और
देश का संविधान हर नागरिक को जापान मानता है. कोई विदेशी पर्यटक जब यहां
आता है और वह किसी कारणवश यदि पुलिस को किसी जापानी के प्रति शिकायत करता
हैं, तो सहसा पुलिस विश्वास नहीं कर पाती है और पहला आश्चर्यकारी वाक्य
होता है--हमारे देश का नागरिक ऐसा नहीं कर सकता है. आश्चर्य है! कृपया एक
बार आप स्वयं चेक करके देख लें. और जांच करने पर भूल विदेशी पर्यटक की ही
पायी जाती है.
मैं टोकियों से अटामी, अटामी से कोयटो, कोयटो से नारा, नारा से हिरोशिमा,
हिरोशिमा से फुकोका, फुकोका से नागासाकी तक बस से सफर करता हूं. लगभग आधा
जापान सड़क-मार्ग से भ्रमण हो जाता है और पाता हूं कि सारा जापान जैसे
गमले में सजाया हुआ कोई फूल हो, जिसके फूलों में ताजगी और पत्तों में गजब
की हरीतिमा है. हर शहर गांव दिखायी देता है जहां धान के पौधे हैं, फलों
के पेड़ हैं, सब्जियों की लहरें हैं तथा पेड़ों की झुकी-तनी डालियां हैं
और गांव, जहां गाड़ियों की कतारें हैं, अनेक डिपार्टमेंटल स्टोर्स हैं,
मनोरंजन के भरपूर साधन हैं. दो-तीन हजार किलोमीटर के बस-भ्रमण में मैं
पाता हूं कि यहां का हर शहर गांव है और हर गांव शहर है.
धानों के छोटे-छोटे पौधे, जिनका अनुसरण फार्मिग में आज पूरा विश्व कर
रहा है--हर ओर दिखायी देते हैं. एक इंच भी जगह कहीं खाली नहीं है. भारत
में सौ-पजास एकड़ की विसात ही क्या और यहां जिसके पास एक या दो एकड़ जमीन
हो, वह महाराजा है. पूरे रास्ते में कहीं खोजने-ढूंढ़ने पर भी मुझे एक
आदमी भी नंग-धड़ंग नहीं दिखायी देता, कोई ऐसा मकान नहीं दिखायी देता,
जिसके सामने कोई गाड़ी न खड़ी हो और जिसके मकान पर टी. वी. का एंटिना न
झूल रहा हो.
और यह हाल तो तब है, जब पूरे देश के ३,७७,६४३ स्क्वायर किलोमीटर के रकबे
में ७१ प्रतिशत पहाड़ हैं और मात्र २० प्रतिशत ही जमीन है तथा चारों ओर
से समुद्र ने इसे घेर रखा है तथा जापान ३५०० द्वीपसमूहों का नाम है.
कितने आश्चर्य की बात कि यहां `आयरन ओर' नहीं होता, लेकिन दुनिया में
सबसे अधिक लोहा उत्पादन करने वाले देशों में एक जापान भी है. इसी प्रकार
कई प्रकार के रॉ-मैटीरियल का आयात करके यह देश फिर उनसे बनी चीजों का
निर्यात करता है.
गजब का देश है यह जापान ! सूर्य का देश, जिसके हर नागरिक के चेहरे पर
श्रम-बिन्दुओं की रेखाएं हैं, संतोष की छाप है, जापानी होने का गौरव है,
हाथों पर विश्वास है, देश को ऊंचा उठाने की ललक है तथा नागरिकता का बोध
इस हद तक है कि यहां अपराध, चोरी, हत्या, लूट, हड़ताल, तोड़-फोड़ आदि
शब्दकोश से गायब हो गये हैं.
पहाड़ की अंतिम चोटी पर जो पेड़ खड़ा है वह भी जन्मजात नहीं है, रोपा और
पटाया हुआ है. सड़क के किनारे का हर पौधा और हर फूल-फल अपनी मर्जी से
नहीं उगा, लगाया गया है.
नागरिकता यहां बोध न होकर व्याप्ति है तथा सिद्धांत न होकर व्यवहार है.
आदमी पढ़कर उतना नहीं समझ सकता है जितना देखकर. उसी देखे को आप तक
पहुंचाने का यह प्रयास कर रहा हूं.
भारत में प्रति व्यक्ति आमदनी की दर है १७५० रुपये, वहीं जापान में प्रति
व्यक्ति आय है ७०,००० हजार रुपये. अब आप खुद समझें कि हम कहां हैं तथा ये
कहां हैं!
वैसे जापान को तरक्की की राह में एक सुविधा यह मिली है कि उसके सुरक्षा
का भार `नाटो' को है. अत: भारत या अन्य देश जो भयानक खर्च अपनी सुरक्षा
पर करते हैं, उससे यह देश बरी है.
सूर्य के देश में चन्द्रमा के देश का वासी मैं हर चीज़ को करीने-कायदे
तथा लुब्ध और क्षुब्ध दृष्टि से देख रहा हूं. ओटामी के पास जब बस रुकी तो
मैं अपने आपको नहीं संभाल सका और एक कप कॉफी ली--मूल्य चुकाना पड़ा
भारतीय नौ रुपये. कहने का अर्थ यह कि हर चीज़ की कीमत यहां भारत से
चौगुनी-~पचगुनी-दसगुनी है. कपड़ा धुलाने का मन हुआ तो कुरता-पाजामा की
धुलाई २५ रुपये सुनकर कान पकड़ लिया. एक मित्र ट्रेन से कहीं गये--दिल्ली
से अलीगढ़ की दूरी ही तय की होगी, पैसे लगे सवा सौ के करीब. साथ के
झुनझुन-~वालाजी गंजी और अंडरवियर खरीदकर ले आये--गंजी मिली २८ रुपये की
तथा अंडरवियर २६ रुपये का.
डिपार्टमेंटल स्टोरों में चीज़े भरी होती हैं, उनके दाम भी चिपके होते
हैं, लेकिन जरा उठाकर देखें--कलेजा दहल जायेगा. मामूली कलम, किताब,
पत्रिका, रूमाल, की रिंग, पंखा, गुड़िया--किसी की भी कीमत दो-चार सो येन
से कम नहीं. एक आदमी ठीक से खाना खाये और किसी साधारण होटल में भी रहे तो
उसे पांच-सात हजार येन की व्यवस्था करनी होगी और येन की कीमत है लगभग चार
रुपयों में सौ येन.
जापानी मुद्रा इस समय दुनिया की मजबूत से भी मजबूत मुद्राओं में हैं,
जिसके सामने डालर और पाउण्ड भी सिर नवाते हैं.
