<ळिटेरटुरे><णोवेल्><एर्म षविन्ड्र><ंअ आउर् आस्तट्ट्हम><१९८४><षज्कमल् फ्रकस्हन्><णेत् ढेल्हि><५२-५७><१९८०><एर्न ष्., ंअ आउर् आस्तट्ट्हम णो>

+ फिर सब लोग अपनी-अपनी जगह सोने चले गये. रसोई की दीवार के पार एक बार
याहू-याहू की आवाज हुई, दो बार चाची खिलखिलायी, फिर साँय-सांॅय की आवाज होती
रही जैसे बन्द खोली में सुनसान तुफान घुस आया हो. रमेश जब सुबह उठा तो चाचा दौरे पर
चले गये थे, बच्चे स्कूल, सद्यस्नाता चाची आईने के सामने खड़ी जूड़े में गजरा
बाँध रही थीं. खोली का दरवाजा बन्द था, शायद बाहर बारिश हो रही थी. एकाएक
बिस्तर पर वह कराहा. चाची आकर उसके सिरहाने बैठ गयी,'क्या हुआ ?' उसने अपना सिर
चाची की गोद में रख दिया, दोनों हाथ उनकी कमर को घेरकर बाँध दिये. चाची ने फिर
पूछा,'क्या हुआ ?' वे उसके बालों में उँगलियांॅ फिराने लगीं और उन्होंने झुककर
उसका माथा चूम लिया. रमेश उस वक्त तूफान में फँसी खोली को एक घूँसे से तोड़
सकता था या खोली में फँसे तूफान को एक साँस में पी सकता था !
उस दिन बारिश के पश्चात् धूप निकलने पर उसने सोचा कि अब चाची और चाचा के साथ
एक-साथ नहीं रहा जा सकता. जो रास्ता उसे नजर आया वह अँधेरी के किसी गेस्टहाउस
की तरफ जाता था जहाँ इत्मीनान से अकेले रहा जा सकता था.
किन्तु बम्बई में अकेले रहने में कोई इत्मीनान नहीं था. हर जगह आदमी था. हर जगह
अकेलापन था. आदमी की जगह हर जगह पेड़ होते तो इतना अकेलापन न होता. न था जब
आदमी ताजा-ताजा दोपाया हुआ था. वह शिकार के लिए झुण्ड में जाता था. अकेलेपन को
जानवर का खतरा था. आदमी का खतरा नहीं था. अब महानगर में शिकार के लिए जानवर
नहीं था. आदमी-ही-आदमी था.
रमेशलाल महानगर के अकेलेपन के आविष्कार पर चमत्कृत होता रहा. मजा यह था कि जहाँ
आदमी था, वहाँ अकेलापन गहरा था,जैसे भरी हुई बस में छत की छड़ से लटकता आदमी
बेगाना सा या भागती लोकल के डिब्बे में दरवाजे के हैण्डल पर झूलते आदमी का
चेहरा आदमी नहीं था. ये शिकार पर निकले हुए अकेले दोपाये थे जिनका साहस घरों
में छूट गया था.
छूटी हुई चीजों को ढूँढ़ने के लिए रमेश के पास घर नहीं था. बस, एक कमरा था जहाँ
पहुँचने के लिए एक तिमंजिली इमारत के दो मंजिलों के अँधेरे गलियारों से होकर
जाना पड़ता था. इन गलियारों में घूमते हुए अपना कमरा खो जाता था. ताला खोलने पर
कभी अँधेरा नजर आता, कभी तीन दीवारें, कभी छत और कभी सफेद कफन-सा बिस्तर. बाकी
चीजों को ढूँढ़कर रात काटने के लिए एक मुकम्मिल कमरा बनाना पड़ता था.
इमारत के सामने पार्क था जिसमें कभी-कभी बच्चे खेलते थे. हरी-हरी घास पर आसमान भी
था जहाँ रोशनी होती थी और सूरज की किरणें बादलों को चीर-चीर देती थीं. रमेश हर
इतवार को कुछ बच्चों से परिचित होता था-फिर हफ्ते-भर उन्हें भूलता था.
पहली पगार पहले प्यार की तरह ऐसा त्यौहार था जो न कभी जीवन में आया था, न आयेगा.
उस दिन रमेश अकेला नहीं था. पैसा साथ था, दायीं चूतड़ के ऊपर, जेब में. वह काफी
आदमी महसूस कर रहा था. सबसे पहले उसने विल्स फिल्टर के दस पैकेट खरीदे थे-क्या
अदा से चूतड़-~जेब से बटुआ निकाला था और पचास का नोट दाहिने हाथ की दो उँगलियों
में फँसाकर दूकानदार की तरफ फरफराया था. जिस्म की हर जेब में उसने सिगरेट का
एक-एक पैकेट रखा, आखिरी पैकेट कमीज की जेब में रख लिया-कमीज सफेद थी, उसकी जेब
में सिगरेट के पैकेट की लाल पट्टी ऐसे झलकी थी जैसे कसी पीठ पर ब्लाउज के अन्दर
'ब्रा' की पट्टी चमकती है. नहीं, कमीज की जेब में पैकेट रखने से पहले उसने
पैकेट खोला था, एक सिगरेट निकाली थी, उसे होंठों के बीच रखा था, होंठों के बीच
जलती आग ले गया था, फिर धुएँ का एक बादल शहर के बाजार में कुत्ते की तरह छोड़
दिया था. उस शाम उसने शम्मी कपूर की ताजी फिल्म बालकनी में ब्लैक से टिकट लेकर
देखी थी- वह कभी खम्मी कपूर के याहू के कारनामे देखता, कभी गुलबदन के बदन की छटा
जैसे कोई पहाड़ी झरना कल-कल जंगल में बह रहा हो. फिर उसने मुर्गे की टाँग, बकरे का
गुर्दा और मछली का भेजा खाया था और कदू-नितम्बोंवाली मिसेज डिसूजा के अँधेरे
गलियारों से होता हुआ अपने कमरे में पहुँचकर गुसलखाने में पेशाब की थी और गहरी
नींद सो गया था.
रात अँधेरी थी. सपने में उजाला था. उजाले में मालाबार पहाड़ी के आसमान से लटकते
हुए बाग थे-वे न्यूटन के गुरुत्त्वाकर्षणी सिद्धान्तों की ऐसी-तैसी करते हुए
आसमान से बिना छड़ों के लटके थे, उनके धरती से रिश्ते का कोई जिक्र नहीं था. इन
बागों में जहाँ एक दोपहर नौकरी की तलाश में रमेश अपनी गीली पैण्ट-कमीज सुखाने
हाँफ्ता हुआ दौड़ा था-~इन्हीं बागों में वह अब भक्क उजाले में शम्मी कपूर का
याहू-नृत्य नाच रहा था-गुलबदन लाल गुलाब के फूलों के परली तरफ थी. गीत भी था,
लेकिन उसके बोल समझ में नहीं आते थे, सिर्फ एक संगीतबद्ध स्वर-लहरी थी, जिसके
बीच-बीच में याहू-याहू सुनायी देता था. हर याहू के साथ रमेशलाल का जिस्म लाल
गुलाबों के ऊपर उछाल मारता था-इसी एक उछाल में उसने गुलबदन का चेहरा देखा, वह
मुस्कराता चेहरा गोमती का था ! वह अचानक हवा में लाल गुलाबों के ऊपर उछाल के
बीच में रुक गया जैसे फिल्म में दृश्य 'फ्रीज' होता है. वह लटकते बागों की हवा
में टँगा एकटक गोमती का चेहरा निहार रहा था, जिसके पार्श्व में लाल गुलाब के
फूल-ही-फूल थे. गोमती ने अचानक अपनी आँखें लाल गुलाबों से हटाकर उसकी आँखों में
डाल दीं और झरने की तरह खिलखिलाकर हँसी-आसमान के गुम्बद में सागर और पहाड़ी की
दीवारों के बीच उसकी खिल-खिल हँसी गूँज रही थी.
सहसा वह घास पर नाक के बल औंधा गिरा.
घास पर नहीं, वह पलँग पर औंधा लेटा था और दाहिने हाथ से अपनी नाक टटोल रहा
था-नाक टूटी नहीं थी, साबुत थी. वह खुशी-खुशी उठा और बत्ती जला दी. खिड़की के
बाहर आकाश में सुनसान तारे थे, उन्हीं के उजास में पार्क की घास और फूल थे जहाँ
कल सुबह बच्चे खेलेंगे.
वह रात की खिड़की में खड़ा था. सपना टूट गया था. लेकिन गोमती का चेहरा था, यह
चेहरा बैलगाड़ी के उस पार था जब वह बहुत दिनों बाद गाँव गया था. बैलगाड़ी गली
में धूल उड़ाती चली गयी थी. कितनी जल्दी गली में न धूल थी, न गोमती ! बैलगाड़ी
के पीछे सिर्फ उसकी हँसी छूट गयी थी. उफ, इस बार पहली पगार पर गोमती कितने दिनों
बाद आयी थी !
बैलगाड़ी के पीछे छूटी हँसी को उसने उसी शाम गाँव के बाहर पगडण्डी पर पकड़ने की
कोशिश की थी, जब वह ऐन उसके चेहरे पर हँसी थी. फिर उसकी हँसी बारिश की तरह थम
गयी थी और उसकी देह में बादल घुमड़ने लगे थे. वह हाँफता हुआ भागते बादलों को
पकड़ने की कोशिश करता रहा था.
सुबह रमेश जब बाहर निकला तो पार्क में बच्चे खेल रहे थे, एक तरफ क्रिकेट चल रही
थी, दूसरी ओर बच्चे एक गोल घेरे में खड़े थे और घेरे के बीच में आँखों पर पट्टी
बाँधे एक लड़की थी. बच्चे खेल रहे थे और ठण्डी हवा चल रही थी और घास हिल रही
थी....रमेश एकदम बाजार भागा. उसने टॉफियों का डिब्बा खरीदा. वापिस पार्क के
किनारे आया--बच्चे खेल रहे थे और ठण्डी हवा चल रही थी और घास हिल रही थी.
उसने सारी टॉफियाँ बच्चों में बाँटकर डिब्बा आसमान में फेंक दिया.
लौटते हुए गलियारे में मिसेज डिसूजा ने उसे एक पत्र दिया जो कल आया था. उसने
देखा-पिता का पत्र पुत्र के नाम है. लिखा था कि बरसात में नीम के नीचे की दोनों
छतें झूल गयी हैं. मकान-मालिक ठीक नहीं कराता-कहता है, ठीक कराके किराये में से
काट लेना. फौरन दो सौ रुपये भेजो. फिर हर महीने भेजते रहना.
कमरे की दीवारों से घिरे हुए उसे अचरज हुआ कि यह पिता का पत्र पुत्र के नाम है
या बिल्कुल उल्टा है ! फिर उसे अफसोस का दौरा पड़ा-~टॉफी खरीदने के लिए अफसोस,
गोमती का सपना देखने के लिए अफसोस, मालाबार हिल के बागों के आसमान में लटक जाने
के लिए अफसोस, जानवरों की टाँग, गुर्दा और भेजा खाने के लिए अफसोस, सिगरेट
खरीदने के लिए अफसोस, खूब जोर से साँस लेने के लिए अफसोस !
रामायण और महाभारत में जिस तरह बार-बार नित्यकर्म का जिक्र है, उससे यह
प्रमाणित होता है कि इन मानवीय व्यापारों का हमारा एक खास सलीका था, एक तमीज
थी. सदियों पहले निर्मित मोहोंजोदडो-हड़प्पा के व्यापक स्नान-सरोवर इस संस्कृति
की एक जोरदार ताईद हैं. हालाँकि व्यास ने ब्रह्मा से साफ-साफ कहा था कि महाभारत
पवित्र इतिहास है-~लेकिन अगर सन्देह की गुंजाइश हो तो मोहेंजोदड़ो-हड़प्पा के
उत्खनित पत्थरों का सबूत नजरन्दाज नहीं किया जा सकता. प्राचीन भारत में
हड़प्पा-~संस्कृति के काल से और-और आगे चलें तो हमारी यह विशिष्ट संस्कृति
साहित्य और कला में खूब मजे-से पल्लवित होती है. एक बात ध्यान देने की है:ये
कार्यक्रम शुरू से ही ज्यादातर नदी किनारे सम्पन्न होते थे. याद करें, गोपियों
का जमना में बिना चड्डी-आँगिया के स्नान-और कृष्ण-कन्हैया का नग्न-यौवनाओं के
वस्त्रों पर आजमाया माखन के बाद दूसरा प्रोफेशनल चोर-कर्म !
लॉर्ड मैकॉले भयंकर गुनी था-आगे-देखूँ, पीछे-देखूँ था. उसे हमारे भविष्य की
बड़ी चिन्ता थी. गंगा-जमना का किनारा उसे हमें शेक्सपीयर और मिल्टन पढ़ाने को
दरकार था. उसे यह पता था कि जब तक हमारी नदी-तट-संस्कृति खण्डित नहीं होगी,
हमारा मन शेक्सपीयर में कैद नहीं होगा. यह भी अनुमान है कि हो-न-हो वह मन-ही-मन
हमारे खुली हवा में बहते पानी में नहाने से जलता था क्योंकि उसका अंग्रेज मन
कोहरा-~वासी था. उसने एक झटके से जान लिया था कि आदमी यदि रोज खुली हवा और बहते
पानी में नहाता रहे तो उसे शेक्सपीयर को सींखचा बनाकर उसमें कैद करना असम्भव
होगा. नदी-तट पर नित्य-कर्म तोड़ने से दो फायदे हुए- एक, नदी-स्नान से टूटा
आदमी महाभारत फेंककर शेक्सपीयर को पढ़ने लगा; दो, अचानक शेक्सपीयर उसके चारों
और एक सींखचा हो गया.
मैकॉले, तूने गजब किया. शेक्सपीयर को सींखचा बना दिया !
बर्तानिया के निजी इतिहासकारों के अनुसार महारानी विक्टोरिया जब तक जिन्दा रहीं
मैकॉले की बड़ी ऋणी महसूस करती रहीं, क्योंकि उसने महारानी के कान में कहा
था--हिन्दुस्तानी को गुलाम बनाना है तो उसे गंगा तट पर शेक्सपीयर पढ़ाओ और
शेक्सपीयर को सींखचा बनाना है तो नदी में उसका उछल-उछलकर नहाना बन्द करो. फौरन
अंग्रेजों द्वारा भारत की खोज शुरू हुई और इस बिन्दु पर उसका समापन हुआ :
हिन्दुस्तान के रंगीन आदमी को, जिसका इतिहास हमसे बहुत-बहुत पुराना जरूर है-~इस
आदमी को न टट्टी जाने का शऊर है, न पेशाब करने की तमीज-और यह नहाता है भैंसों
की तरह. देखो, हमारा बाथरूम देखो !
इस तरह भारत में बाथरूम-संस्कृति का शुभारम्भ हुआ. कहना न होगा, यह असल में
मुक्त हवा और प्रवहमान पानी को एक छोटे-से कमरे में कैद करने का आयोजन था जिसके
पीछे कमरा बनानेवालों के हित प्रमुख थे.
जॉन बुल मैनुफ़ेक्चरिंग कम्पनी के माल की पहली खेप भारत में उसी वर्ष आयी थी
जिस वर्ष ह्यूम ने इण्डियन नेशनल कांग्रेस की नींव रखी. जहाज के बम्बई की गोदी
में लगने के पहले ही सारा माल बिक गया था. ग्राहक वही राजे, बड़े व्यापारी और
उच्च वर्ग के लोग थे जो सात समन्दर पार जाकर अंग्रेजों का बाथरूम देख आये थे या
जो भारत में ही अंग्रेजी बाथरूम इत्तफाकरन घूम आये थे. आप उस पहले देसी राजा का
तसव्वुर करें जिसने जीवन में पहली बार अंग्रेजी बाथरूम में प्रवेश किया हो,
घुसते ही वह आईने में सूनेपन से चकाचौंध हो गया होगा-वहाँ कोई दासियाँ नहीं थीं
जो हाथ धुलाएँ ! कोई ताज्जुब नहीं, अंग्रेज की शक्ति का स्रोत उसे अकेले बन्द
कमरे में शीशे में अपना मुँह बन्दर की तरह देखते हुए हाथ धोना लगा हो !
बहरहाल जॉन बुल का सारा माल भारत की धरती छूने से पहले ही बिक गया था.
जहाँ-जहांॅ माल पहुँचा, सफाई और स्वास्थ्य का बीमा हो गया-जॉन बुल का यही प्रचार
था. आहिस्ता-आहिस्ता अँधेरे दर्शकों के गलियारों से गुजरते हुए सफाई और
स्वास्थ्य की लहरें भारत में फैलती रहीं-~लहरें बेचारी कहाँ-कहांॅ पहुँचती, इतना
बड़ा देश था-और हर जगह पानी की तरह पैसा नहीं था जिस पर ये लहरें सवार होकर
चलती थीं. ये लहरें समुद्र-तट की लहरों की तरह थीं, किनारे के सीने पर उफनती
हुई आतीं, सफाई और स्वास्थ्य चमकती रेत पर छोड़ देती थीं और पैसा अपने रेशमी
दामन में छिपाकर सात समुन्दर पार ले जाती थीं.
