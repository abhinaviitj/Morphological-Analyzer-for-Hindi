<ळिटेर्टुरे><ःउमोउर्><फुन्टम्बेकर्,श्हन्कर्><भड्नम्च्ह><१९८०><ढीण्><झइपुर्><११२-११९><२०००><फुन्टम्बेकर्,स्.-भड्नम्च्ह-ःउ-ओ>

रवीन्द्रनाथ और प्रेमचन्द
'नही साहब,रवीन्द्रनाथ ठाकुर से तो प्रेमचन्द बडे है.'
'ये प्रेमचन्द कौन हैं ?'
'हिन्दी के एक बड़े उपन्यासकार,कहानी लेखक.'
'और ये रवीन्द्रनाथ ठाकुर कौन है ?'
'बंगला के महान् कवि-कहानीकार-उपन्यासकार.'
'रवीन्द्रनाथ रवीन्द्रनाथ हैं साहब ! प्रेमचन्द उनके पासंग में भी नहीं.
'रवीन्द्रनाथ में क्या रखा है. रवीन्द्रनाथ प्रेमचन्द के पासंग में भी नहीं.'
रेलगाड़ी में चर्चा चल रही थी. मैं सुन रहा था. तभी अचानक रवीन्द्रनाथ ने मुझसे
पूछा,'आपको कौन श्रेष्ठ लगता है साहब ?'
'आपने रवीन्द्रनाथ पढ़ा है ?' मैने पूछा.
उसके हाँ कहने पर मैने कहा,'क्या पढ़ा है ?'
'उनका काबुली वाला उपन्यास पढ़ा है. '
अब मैने प्रेमचन्द से पूछा,'आपने प्रेमचन्द पढ़ा है ?'
'हाँ हाँ. मैने उनकी गोदान कहानी पढ़ी है. आप ही निर्णय कीजिये कौन बढ़ा है.'
'पर मैने तो न रवीन्द्रनाथ का काबुलीवाला उपन्यास पढ़ा है न प्रेमचन्द की गोदान
कहानी .'
' आप लगते तो पढ़े-लिखे हैं.'
'मैने तो काबुलीवाला कहानी और गोदान उपन्यास पढ़ा है.'
रवीन्द्रनाथ ने कहा,'रवीन्द्रनाथ ठाकुर ही बड़े हैं न.'
मैने कहा,'हाँ.'
और मेरी इस बात से वह एकदम उछल पड़ा. मूँछों पर ताव दिया. उधर प्रेमचन्द मुँह लटकाकर
रह गया.
रवीन्द्रनाथ की खुशी जब उतरी तो प्रेमचन्द ने मुझसे पूछा,'क्या प्रेमचन्द बड़े नहीं
हैं ?'
'हाँ,प्रेमचन्द बड़े हैं. मैने कहा.
'लेकिन आपने तो अभी कहा था कि रवीन्द्रनाथ बड़े हैं.'रवीन्दनाथ ने कहा.
'हाँ, तब मैने रवीन्द्रनाथ को ही बड़ा कहा था. लेकिन अब प्रेमचन्द को बड़ा कह रहा
हूँ.'
'यह भी कोई बात हुई.'
'मैं हिन्दुस्तानी हूँ.'मैं बोला, जिस समय मैने रवीन्द्रनाथ को बड़ा कहा था गाड़ी
बंगाल में थी,अब प्रेमचन्द को कह रहा हूँ क्योकि गाड़ी अब हिन्दी प्रदेश में है.'
'आप कैसे आदमी हैं!'
'मैने कहा न,मैं हिन्दुस्तानी हूँ. मैं पूरा-पूरा हिन्दुस्तानी हूँ,सच्चा
हिन्दुस्तानी.'
राग अधिकारी
राग अधिकारी मूल अंग्रेजी के'दी ब्यूरोक्रेट' का नवीन राज द्वारा किया गया अनुवाद है. अनुवाद ऐसा
उत्तम बन पड़ा है कि वह अनुवाद नहीं लगता. नवीन राग ने मूल रचना को इस तरह
आत्मसात किया है कि भाषा और पात्रो के नाम बदल गये हों,पर मूल स्वर ज्यों-का-त्यों
क़ायम हैं. अनुवाद में उसे कहीं धक्का नहीं लगा है.
रचना के मूल रूप से पाँच अंग हैं. इन्हें हम चाहें तो खंड कह सकते हैं. ये खंड हैं-
बंगला,चपरासी,जीप,दौरा और क्लब.
बंगले को कृति में महल का टुकड़ा कहा गया है. बंगला प्रजा के बीच बना राजोन्मुख
मकान होता है. लेखक ने एक स्थान पर बंगले के सम्बन्ध में बड़ी ही चुटीली बात कही
है. वह कहता है कि बंगला वह ऊँची जगह है जहाँ महल के आकाश से गिरा प्रजातंत्र
अटका हुआ है. ब्यूरोक्रसी की वास्तविकता का आकलन कराने वाली इससे बढ़कर कोई
उक्ति नहीं हो सकती. कहा गया है कि बंगला अंदर से जितना काला होता है,बाहर से
उतना ही चमकता है. इस पर बाहर का पानी नहीं ठहरता ऐसे ही जैसे पानी में रहकर
भी कमल पानी से असम्पृक्त रहता है.
चपरासी प्रस्तुत रचना का प्रमुख अंग है. प्रमुख अंग इस माइने में कि बंगले का सूरज
चपरासी के आगमन के साथ उदित होता है. चपरासी वास्तव में बंगले का जनरेटर है.
यह छुटटी पर चला जाये तो बंगले की गति,शक्ति जाती रहती है. लेखक एक जगह बड़ी
मार्मिक बात कहता है. चपरासी जैसे प्रजा है. बंगले का वह हर काम करता है,
पर प्रजा की ही तरह वह अधूरा है. प्रजा की ही तरह उसकी कोई इज्जत नहीं. प्रजा की
ही तरह वह जिस सम्पन्नता में रहता है वह सम्पन्नता उसकी नहीं. एक स्थान पर लेखक
कहता है चपरासी हाड़माँस की वह मशीन है जिससे बस बच्चे ही पैदा नहीं कराये जाते.
जीप राजधानी गाड़ी... मज़बूत गाड़ी होती है. क़ुर्सी का चालित अवतार. दोनों के चार
पैर होते हैं. लेखक यों ही चलते-चलते कह जाता है जानवर के भी चार पैर होते हैं.
जीप वास्तव में राजा और प्रजा के बीच का सेतु,पर उलटे दीवार बन जाती है.
लेखक बताता है,जीप को मरहम-पटटी पहुँचानी होती है पर पहुँचाती है स्कूल
में बच्चे,जीप को बजि पहुँचाना होता है पर पहुँचाती है थिएटर पर मेमसाहब,जीप को
डम्मर पहुँचाना होता है पर पहुँचाती है क़्लब को साहब. एक जगह कोई प्रश्न करता है,
जीप का रंग धानी क्यों ? जवाब में कोई कहता है,यह हरीभरी है इसलिए,कोई कहता है अभी
यह जंगली है इसलिए.
दौरा कृति का चौथा खंड है. दौरे को लेखक ने बड़े अजूबा शब्दों में पेश किया है-
भ्रमण गिलास का बिल की मदिरा के लिए. इसमें कुरूप फ़ाइल ही अधिक मादक साक़ी
होती है. ऐसे स्थलों पर लेखक की शैली कबीरी उलटबाँसी जैसी दुस्तर है. पर अर्थ खुल
जाने पर वह ययार्थ पर तीखा प्रकाश डालती है. दौरे के साथ डाक बंगला भी जुडा है.
इसके सम्बन्ध में लेखक कहता है कि डाक बंगला ऐसा डाकघर है जंहा दस रूपये के
सामान्य टिकट के मुकाबले पांच पैसे के सर्विस टिकट को प्राथमिकता प्राप्त है.
दौरे में 'मुर्ग़ी' कटती है यहाँ मुर्ग़ी का उद्धरण चिह्न एकदम ध्यान में नहीं आता.
अन्तिम खंड है क़्लब. क़्लब को कृति में कुछ लोग रम-रमा-रमी का अड्डा मानते है
कुछ क़्लब  को ग़ज़टेड अड्डा ही कहते हैं. कुछ ने इसे ़अलियरिंग सेंटर माना है
जंहाँ अपने-अपने मतलब के चेक़ ले-दे हो लेते हैं. तन-मन दोनो के चेक़.
जिसे ब्यूरोक्रेसी के सही रूप को समझना-बुझना है वह इस कृति को जरूर पढ़े.
लड़की का चुनाव
पत्नी को जीवन-संगिनी कहते है. मैं उसे जीवन अधिकारिणी कहता हूँ. अब जिसे अपने
जीवन को सौंप देना है उसके चुनाव के प्रति पुरूष को सतर्क होना चाहिए.
मैं बड़ा सतर्क था. मैं चाहता था वह अच्छी हो. पर इस अच्छी से क्या तात्पर्य हैं,
कोई मुझसे पूछता तो मैं जवाब न दे पाता.
एक दिन मेरे दोस्त राजाराम ने मुझसे कहा,'तुम यदि अच्छी पत्नी की व्याख्या नहीं कर
सकते तो कुँवारे ही रह जाओगे. देखो मेरी डायरी में सभी क़िस्म की लड़कियोँ मौजूद
हैं. तुम कौन-सी पसन्द करते हो बताओ.'
इसके बाद उसने कहा कि उसके पास लड़कियों के कश्मीर,बम्बई,दिल्ली,काशी,पांडिचेरी
सभी प्रकार विद्यमान हैं. मैं उसमें से कोई भी चुन लूँ.
इस पर मैने सवाल किया,'ये कश्मीर,बम्बई वगैरह क्या बला हैं ?'
और राजाराम ने लड़कियों की उन कोटियों पर प्रकाश डाला.
कश्मीर से तात्पर्य उस वर्ग की लड़की जो सुन्दर हैं. विवाह के बाजार में यह लड़की
अव्वल दर्जे की मानी जाती है. लड़का इसे देखते ही लटटु हो लेता है. पर माता-पिता
इसे एकदम पसन्द नहीं करते. पिता इसमें देखता है बम्बई है या नहीं और माता इसमें
काशी खोजती है.
लडकियों में बम्बई की कैटेगरी वह है जो घर का सम्पन्न है,शिक्षित है,फ़िल्मित है.
यह कैटेगरी अच्छा-खासा दहेज़ लाती है. इस लड़की के साथ शादी से तात्पर्य एक अच्छी-
ख़ासी अतिरिक्त नौकरी के साथ शादी. कुछ लड़के इस लड़की में कश्मीर खोजने का प्रयत्न
करते हैं. पर माता-पिता को कश्मीर से कोई मतलब नहीं. लड़की अच्छी-खासी बम्बई है.
इससे और अधिक क्या चाहिए. लड़का माता-पिता की बात को एक अशिक्षित और पिछड़े
लड़के की तरह मान जाता है.
दिल्ली टाइप की लड़की ऊँची खानदानी लड़की होती है. बम्बई लड़की का ही एक सर्वण
प्रकार. यह लड़की लड़के पर दिल्ली की तरह शासन करती है. लड़का इसका एक प्रकार से
टैक्स पेयर होता है. धंधे वाला तो इसे निभा ले जाता है, पर सर्विस वाला इसके साथ
बड़ी मुसीबत में पड़ जाता है. साड़ियाँ जुटा पाता है तो सैड़ल रह जाते है...शौक़ रह
जाते हैं. और इनसे जैसे-तैसे निबट ले तो स्वयं कहीं-न-कहीं रह जाता हैं.
काशी ज़मात की लड़की भली लड़की होती हैं सीधी-सादी,धार्मिक. यह खाना बनाने के साथ-
साथ पानी भर लेती है, मसाला पीस लेती है,पापड़ बेल लेती है. यह उठ कहिये तो उठ
जाती हैं,बैठ कहिये तो बैठ जाती है. इसके शौक वग़ैरह कुछ नहीं होते. फ़िल्म देखना भी
पसन्द नहीं करती. हाँ धार्मिक फ़िल्म ज़रूर देख लेती है. वह भी पति के साथ नहीं. पास-
पड़ोसिनों के साथ. मैटिनी में. बाकी समय में घर के काम का हरजा होता है. इन सारी
विशेषताओं के कारण यह कम पसन्द की जाती है.
लड़की की एक और किस्म है. पांडिचेरी किस्म. सबसे अलग. विचार-~शील. इसकी आखों पर
चश्मा होता है. इसने या तो पी.एच.डी.कर लिया होता है या कर रही होती है. इसे टी.वी.
से किताब ज्यादा प्यारी होती है. क्रिकेटियर से विद्वान् ज्यादा मनोरंजनकारी होता
है. इसीलिए इसका स्टेडियम भी लाइब्रेरी होता है. मोहल्ले में लोग तो इसके अस्तित्व
की विधमानता अनुभव करते हैं, पर यह जैसे उनके बीच नहीं रहती.
इस तरह लड़कियों की कोटियों पर प्रकाश डालकर राजाराम ने पूछा,'बोलो,इनमें से तुम
कौन-सी चुनते हो ?
मुझे ये सारी लड़कियाँ एकांगी लगीं. अत: मैने कहा,'मुझे कोई ऐसी लड़की चाहिए जिसमें
कश्मीर,बम्बई,दिल्ली आदि सभी के गुण हों.'
यह सुन राजाराम ने कहा,'हाँ है. ऐसी लड़की है.'
मै सुनकर खुश हुआ. पर तभी राजाराम ने आगे जो कुछ कहा,उससे मुझ पर जैसे बम गिरा.
उसने कहा,'पर वह लड़की एक ही साथ लड़के में प्रयाग,चंडीगढ़,बंगलौर,राऊकेला सब कुछ
चाहती है. और तुम हो निरा जलगाँव जिसके लिए बम्बई-दिल्ली नहीं कोई बरखेड़ी ही योग्य
जीवन-सांगिनी हो सकती है.'
वक्ता परिचय अनुवादित
मैं जब भी कहीं व्याख्यान सुनने को जाता हूँ तो वक्ता का मंच से जो परिचय दिया जाता
है वह मेरे कानों को जैसा-का-तैसा नहीं पहुँचता. उसका अनुवादित रूप पहुँचता है.
सत्य में अनुवादित रूप. ऐसा मेरे साथ क्यों होता है इसे मेरे दोस्त राजाराम ने
परिचायक के औपचारिकता के नीचे दबे उपचेतन में मेरे उप-~चेतन की पहुँच कहा है.
यहाँ मैं दो वक्ताओं का ऐसा अनुवादित मंच परिचय प्रस्तुत कर रहा हूँ. एक मंत्री
महोदय का और एक समीक्षक का. दोनों ही कुर्सीधारी. समीक्षक यदि कुर्सी-~धारी न हो तो
वह वक्ता आमंत्रित नहीं होता. दोनों ही कुर्सीधारी इसलिए. मंच परिचय आवश्यकता से अधिक
नकली हो जाता है. अत: अनुवाद में वह आवश्य-~कता से अधिक असली हो गया है.
आज हमारे लिए बड़े दुर्भाग्य की बात है कि हमारे बीच मंत्री महोदय विद्यमान हैं.
इनके पास ऐसी कोई व्यवस्तता नहीं कि ये बुलाने पर आ न सकें. अपनी अनेकों फुरसतें
छोड़कर ये आज यहाँ उपस्थित हैं. उनका निर्ह्दयपूर्वक स्वागत हैं.
ये स्वतंत्रता सेनानी हैं. बड़े डरते-डरते ये स्वतंत्रता आन्दोलन में कूदे.
नौकरी-धन्धे की इनको नित्य चिन्ता रही. देश के सामने इन्हें अपना नौकरी-धन्धा ही सब
कुछ था. यह तो मित्रों की ज़बरदस्ती थी जो उनके साथ आन्दोलन में ये शरीक हुए.
मंत्री महोदय को देश से बढ़कर अपना स्वार्थ सर्वोपरि है. यदि ऐसा न होता तो इनके
जैसे कर्मठ ऐसी उन्नति न कर पाते.
फिर झुठ और बेईमानी में भी ये किसी क़दर कम नहीं. वास्तव में इन्हें वे सारे
हथकंडे प्राप्त हैं जो चालू समय के नेता को अपनी निजी उन्नति के लिए आवश्यक हैं.
इनके हाथ में जब से बागडोर आयी है शासन सुस्त हुआ है. नयी-नयी योजनाओं का
क्रियान्वय इनके द्वारा बड़ी विफलता के साथ हुआ. इसी तरह आज के इस विकसित पतन में
इनका विशेष सहयोग रहा हैं.
