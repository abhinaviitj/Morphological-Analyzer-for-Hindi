<ःइन्डि ळिटेरटुरे><छ्हिल्ड्रेन्'स् ळिटेरटुरे><फ्रेम्च्हन्ड्><घुल्लि ढन्ड><१९८०><ःअन्स्><आल्लहबड्><५७ - ६६><२०७९><फ्रेम्च्हन्ड् - घुल्लि ढन्ड - छ्ळ् - औ>

की आभा मुख पर दिखायी देती. गद्गद् कंठ से कहते; अब तो महात्माजी ही का
भरोसा है. न हुआ बौड़म नहीं तो आपका गला न छोड़ता. आपको खाना-पीना कठिन
हो जाता. कोई उससे ऐसी बातें किया करे तो रात-की-रात बैठा रहे. मैंने एक
दिन पूछा, आखिर यह बौड़म है कौन? कोई पगला है क्या? एक सज्जन ने
कहा--"महाशय, पगला क्या है, बस बौड़म है. घर में लाखों की सम्पत्ति है,
शक्कर की एक मिल सिवान में है, दो कारखाने छपरे में हैं तीन-चार, चार-चार
सौ के तलब-वाले आदमी नौकर हैं, पर इसे देखिये फटे-हाल घूमा करता है. घर
वालों ने सिवान भेज दिया था कि वहाँ निगरानी करे. दो ही महीने में मैनेजर
से लड़ बैठा, उसने यहाँ लिखा, मेरा इस्तीफा लीजिये. आपका लड़का मजदूरों
को सिर चढ़ाये रहता है, वे मन से काम नहीं करते. आखिर घर वालों ने बुला
लिया. नौकर-चाकर लूटते-खाते हैं उसकी तो जरा भी चिन्ता नहीं, पर सामने आम
का बाग है उसकी रात-~दिन रखवाली किया करता है, क्या मजाल कि कोई एक पत्थर
फेंक सके." एक मियाँजी बोले --"बाबूजी, घर में तरह-तरह के खाने पकते हैं,
मगर इसकी तकदीर में वह रोटी और दाल लिखी हुई है और कुछ खाता ही नहीं. बाप
अच्छे-अच्छे कपड़े खरीदते हैं, लेकिन यह उनकी तरफ निगाह तक नहीं उठाता.
बस वही मोटा कुरता पहने गाढ़े की तहमद बाँधे मारा-मारा फिरता है. आपसे
इसकी सिफत कहाँ तक कहें बस पूरा, बौड़म है."
ये बातें सुनकर मुझे भी इस विचित्र व्यक्ति से मिलने की उत्कण्ठा हुई.
सहसा एक आदमी ने कहा--`वह देखिये, बौड़म आ रहा है.' मैंने कुतूहल से उसकी
ओर देखा. एक २०-२१ वर्ष का ह्ष्ट-पुष्ट युवक था. नंगे सिर, एक गाढ़े का
कुरता पहने, गाढ़े का ढीला पजामा पहने चला आता था? पैरों में जूते थे.
पहले मेरी ओर आया. मैंने कहा--आइये, बैठिये. उसने मण्डली की ओर अवहेलना
की दृष्टि से देखा और बोला--अभी नहीं; फिर आऊँगा. यह कहकर चला गया.
जब सन्ध्या हो गयी और सभी विसर्जित हुई तो वह आम के बाग की ओर से
धीरे-धीरे आकर मेरे पास बैठ गया और बोला--इन लोगों ने तो मेरी खूब
बुराइयाँ की होगी. मुझे यहाँ बौड़म का लकब मिला है.
मैंने सकुचाते हुए कहा--हाँ, आपकी चर्चा लोग रोज़ करते थे. मेरी आपसे
मिलने की बड़ी इच्छा थी. आपका नाम क्या है?
बौड़म ने कहा--नाम तो मेरा मुहम्मद खलील है, पर आस-पास के दस-पाँच गाँवों
में मुझे लोग उर्फ के नाम से ज्यादा जानते हैं. मेरा उर्फ बौड़म है.
मैं--आखिर लोग आपको बौड़म क्यों कहते हैं!
खलील--उनकी खुशी और क्या कहूँ. मैं जिन्दगी को कुछ और समझता हूँ, पर मुझे
इजाजत नहीं है कि पाँचो वक्त की नमाज पढ़ सकूँ. मेरे वालिद हैं, चचा हैं.
दोनों साहब पहर रात से पहर रात तक काम में मसरूफ रहते हैं. रात-दिन
हिसाब-किताब, नफा-नुकसान, मन्दी-तेज़ी के सिवाय और कोई ज़िक्र ही नहीं
होता, गोया खुदा के बन्दे न हुए इस दौलत के बन्दे हुए. चचा साहब हैं वे
पहर रात तक शोरे के पीपे के पास खड़े होकर उन्हें गाड़ी पर लदवाते हैं.
वालिद साहब अक्सर अपने हाथों से शक्कर का वज़न करते हैं. दोपहर का खाना
शाम को और शाम का खाना आधी रात को खाते हैं. किसी को नमाज पढ़ने की
फुर्सत नहीं. मैं कहता हूँ, आप लोग इतना सिर-मगजन क्यों करते हैं. बड़े
कारबार में सारा काम एतबार पर होता है. मालिक को कुछ-न-कुछ बल खाना ही
पड़ता है. अपने बल-बूते पर छोटे कारोबार ही चल सकते हैं. मेरा उसूल किसी
को पसन्द नहीं, इसलिए मैं बौड़म हूँ.
मैं--मेरे ख्याल में तो आपका उसूल ठीक है.
खलील--जी ऐसा भूलकर भी न कहियेगा, वरना एक की जगह दो बौड़म हो जायेंगे.
लोगों को अपने कारबार के सिवा न दीन से गरज है न दुनिया से. न मुल्क से,
न कौम से. मैं एक अखबार मँगाता हूँ, स्मर्ना फंड में कुछ रूपया भेजना
चाहता हूँ. खिलाफत-फंड की मदद करना भी अपना फर्ज समझता हूँ. सबसे बड़ा
सितम यह है कि खिलाफत का रजाकार भी हूँ. क्यों साहब, जब कौम पर, मुल्क पर
और दीन पर चारों तरफ से दुश्मनों का हमला हो रहा है तो क्या मेर फर्ज
नहीं है कि जाती फायदे को क़ौम पर कुर्बान कर दूँ?
मैं--आप तो वही कर रहे हैं जिसकी इस वक्त कौम को जरूरत है.
खलील--मुझे खौफ है कि इस चौपट नगरी से आप बदनाम होकर जायँगे. जब मेरे
हज़ारों भाई जेल में पड़े हुए हैं, उन्हें गजी गाढ़ा तक पहनने को मयस्सर
नहीं तो मेरी गैरत गवारा नहीं करती कि मैं मीठे लुकमे उड़ाऊँ और चिकन के
कुर्त्ते पहनूँ, जिनकी कलाइयों और मुड्ढों पर सोज़कारी की गयी हो.
मैं--आप यह बहुत ही मुनासिब करते हैं. अफ़सोस है कि और लोग आपका-सा त्याग
करने के काबिल नहीं.
खलील के लिये यह भेष बनाये घूमता हूँ. मेरा जी ही लज्जत और शौक से फिर
गया है. थोड़े दिन होते हैं वालिद ने मुझे सिवान के मिल में निगरानी के
लिए भेजा, मैंने वहाँ जाकर देखा तो इंजीनियर साहब के खानसामों, बैरे,
मेहतर, धोबी, माली, चौकीदार, सभी मजदूरों की ज़ैल में लिखे हुये थे. काम
साहब का करते थे, मजदूरी कारखाने से पाते थे. साहब बहादुर खुद तो बे-उसूल
हैं, पर मजदूरों पर इतनी सख्ती थी कि अगर पाँच मिनट की देर हो जाय तो
उनकी आधे दिन की मजदूरी कट जाती थी. मैंने साहब की मिजाज पुरसी करनी
चाही. मज़दूरों के साथ रियायत करनी शुरू की. फिर क्या था? साहब बिगड़
गये; इस्तीफे की धमकी दी. घरवालों को उनकी सब हालत मालूम है. पल्ले दरजे
का हरामकार आदमी है. लेकिन उसकी धमकी पाते ही सबके होश उड़ गये. मैं तार
से वापस बुला लिया गया और घर पर मेरी खूब ले-दे हुई. पहले बौड़म होने में
कुछ कोर-कसर थी, वह पूरी हो गयी. न जाने साहब से लोग क्यों इतना डरते
हैं?
मैं--आपने वही किया जो इस हालत में मैं भी करता. बल्कि मैं तो पहले साहब
पर गबन का मुकदमा दायर करता, बदमाशों से पिटवाता, तब बात करता. ऐसे
हरामकारों की यही सजायें हैं.
खलील--फिर तो एक से दो हो गये. अफ़सोस यही है कि आपका यहाँ कयाम न रहेगा.
मेरा जी चाहता है कि चन्द रोज आपके साथ रहूँ. मुद्दत के बाद आप ऐसे आदमी
मिले हैं जिससे मैं अपने दिल की बातें कह सकता हूँ. इन गँवारों से मैं
बोलता भी नहीं. मेरे चाचा साहब को जवानी में एक चमारिन से ताल्लुक हो गया
था. उससे दो बच्चे और एक लड़की पैदा हुए. चमारिन लड़की को गोद में छोड़
कर मर गयी. तब से इन दोनों बच्चों की मेरे यहाँ वही हालत थी जो यतीमों की
होती है. कोई बात न पूछता था. उनको खाने-पहनने को न मिलता था. बेचारे
नौकरों के साथ खाते और बाहर झोपड़े में पड़े रहते थे. जनाब, मुझसे यह न
देखा गया. मैंने उन्हें अपने दस्तरखान पर खिलाया और अब भी खिलाता हूँ. घर
में कुहराम मच गया. जिसे देखिये मुझ पर त्यौरियाँ बदल रहा है, मगर मैंने
परवाह न की. आखिर वह भी तो हमारा ही खून है. इसलिये मैं बौड़म हूँ.
मैं--जो लोग आपको बौड़म कहते हैं, वे खुद बौड़म हैं.
खलील--जनाब, इनके साथ रहना अजीब है! शाहे काबुल ने कुर्बानी की मुमानियत
कर दी है. हिन्दुस्तान के उलमा ने भी यही फतवा दिया है, पर यहाँ खास़्अ
मेरे घर कुर्बानी हुई. मैंने हरचन्द बावाल बचाया, पर मेरी कौन सुनता है?
उसका कफारा (प्रायश्चित) मैंने अदा किया कि अपनी सवारी का घोड़ा बेचकर
१०० फकीरों को खाना खिलाया और तब से कसाइयों को गायें लिए जाते देखता हूँ
तो कीमत देकर ख़रीद लेता हूँ, इस वक्त तक दस गायों की जान बचा चुका हूँ.
वे सब यहाँ हिन्दुओं को घरों में हैं, पर मजा यह है कि जिन्हें मैंने
गायें दी हैं, वे भी मुझे बौड़म कहते हैं. मैं भी इस नाम का इतना आदी हो
गया हूँ कि अब मुझे इससे मुहब्बत हो गयी है!
मैं--आप ऐसे बौड़म काश मुल्क में और होते.
खलील--लीजिये आपने भी बनाना शुरू कर दिया. यह देखिये आम का बाग है. मैं
उसकी रखवाली करता हूँ. लोग कहते हैं जहाँ हजारों का नुकसान हो रहा है
वहाँ तो देख-भाल करता नहीं, जरा-सी बगिया की रखवाली में इतना मुस्तैद.
जनाब, यहाँ लड़कों का यह हाल है कि एक आम तो खाते हैं और पचीस आम गिराते
हैं. कितने ही पेड़ चोट खा जाते हैं फिर किसी काम के नहीं रहते. मैं
चाहता हूँ कि आम पक जायँ, टपकने लगे, तब जिसका जी चाहे चुन ले जाय. कच्चे
आम खराब करने से क्या फायदा? यह भी मेरे बौड़मपन में दाखिल है.
ये बातें हो रही थीं कि सहसा तीन-चार आदमी एक बनिये को पकड़े, घसीटते हुए
आते-दिखायी दिये. पूछा तो उन चारों आदमियों में एक ने, जो सूरत से मौलवी
मालूम होते थे कहा--बड़ा बेईमान है, इसके बाँट कम हैं. अभी इसके यहाँ से
सेर भर घी ले गया हूँ. घर पर तौलता हूँ तो आध पाव गायब. अब जो लौटाने आया
हूँ तो कहता है मैंने तो पूरा तौला था. पूछो अगर तूने पूरा तौला था तो
क्या मैं रास्ते में खा गया. अब ले चलता हूँ थाने पर, वहीं इसकी मरम्मत
होगी.
दूसरे महाशय, जो वहाँ डाकखाने के मुन्शी थे, बोले--इसकी हमेशा को यही आदत
है, कभी पूरा नहीं तौलता. आज ही दो आने की शक्कर मँगवायी. लड़का घर लेकर
गया तो मुश्किल से एक आने की थी. लौटाने आया तो आँखें दिखाने लगा. इसके
बाँटों की आज जरूर जाँच करानी चाहिये.
तीसरा आदमी अहीर था. अपने सिर पर से खली की गठरी उतार कर बोला--साहब, यह
की खली है. ६ सेर के भाव से दी थी. घर पर तौला तो २ सेर हुई. लाया कि
लौटा दूँगा, पर यह लेता ही नहीं. अब इसका निबटारा थाने ही में होगा. इस
पर कई आदमियों ने कहा--यह सचमुच बेईमान आदमी है.
बनिये ने कहा--अगर मेरे बाँट रत्ती-भर कम निकलें तो हजार रूपये डाँड़
दूँ.
मौलवी साहब ने कहा--तो कम्बख्त, तू टाँकी मारता होगा.
मुन्शीजी बोले--टाँकी मार देता है, यही बात है!
अहीर ने कहा--दोहरे बाँट रखे हैं. दिखलाने के और बेचने के और इसके घर की
पुलिस तलाशी ले.
बनिये ने फिर प्रतिवाद किया, पकड़नेवालों ने फिर आक्रमण किया, इसी तरह
कोई आध घण्टा तक तकरार होती रही. मेरी समझ में न आता था कि क्या करूँ.
बनिये को छुड़ाने के लिये जोर दूँ! बनिये से सभी जले हुए मालूम होते थे.
खलील को देखा तो गायब? न जाने कब उठकर चला गया? बनिया किसी तरह न दबता
था. यहाँ तक कि थाने जाने से भ न डरता था.
ये लोग थाने जाना ही चाहते थे कि बौड़म सामने से आता दिखायी दिया. उसके
एक हाथ में एक कटोरा था, दूसरे हाथ में एक टोकरी और पीछे एक ७-८ बरस का
लड़का. उसने आते ही मौलवी साहब से कहा--यह कटोरा आपही का है काजी-~जी?
मौलवी--(चौंककर) हाँ है तो, फिर? तुम मेरे घर से इसे क्यों लाये?
बौड़म--इसलिये कि कटोरे में वही आध:पाव घी है जिसके विषय में आप कहते हैं
कि बनिये ने कम तौला. घी वही है. वजन वही है. बेईमानी गरीब बनिये की नहीं
है, बल्कि काजी, मौलवी जहूर अहमद की.
मौलवी--तुम अपना बौड़मपना यहाँ न दिखाना नहीं तो मैं किसी से डरनेवाला
नहीं हूँ. तुम लखपती होगे तो अपने घर के होगे. तुम्हें क्या मजाल था मेरे
घर में जाने का!
बौड़म--वही जो आपको थाने में ले जाने का है. अब यह घमण्डी थाने जायगा.
मौलवी--(सिटपिटाकर) सबके घर में थोड़ी बहुत चीज रखी ही रहती है. कसम
कुरान शरीफ की मैं अभी तुम्हारे वालिद के पास जाता हूँ, आज तक गाँव भर
में किसी ने मुझ पर ऐसा इल्जाम नहीं लगाया था.
बनिया--मौलवी साहब आप जाते कहाँ हैं? चलिए हमारा फैसला थाने में होगा.
मैं एक न मानूँगा. कहलाने को मौलवी, दीनदार, ऐसे बनते हैं कि देवता ही
हैं. पर घर में चीज रख कर दूसरों को बेईमान बनाते हैं. यह लम्बी दाढ़ी
धोखा देने के लिए बढ़ायी है?
मगर मौलवी साहब न रूके. बनिये को छोड़ कर खलील के बाप के पास चले गये जो
इस वक्त शर्म से बचने का महज बहाना था.
तब खलील ने अहीर से कहा--क्यों बे, तू भी थाने जा रहा है? चल मैं भी चलता
हूँ. तेरे घर से यह सेर-भर खली लेता आया हूँ.
अहीर ने मौलवी साहब की दुर्गति देखी तो चेहरे पर हवाइयाँ उडने लगीं,
बोला--भैया आज जवानी की कसम है, मुझे मौलवी साहब ने सिखा दिया था.
खलील--दूसरों के सिखाने से तुम किसी के घर में आग लगा दोगे? खुद तो बच्चा
दूध में आधा पानी मिला-मिला कर बेचते हो, मगर आज तुमको इतनी मुटमरदी सवार
हो गयी कि एक भले आदमी को तबाह करने पर अमादा हो गये. खली उठाकर घर में
रख ली, उस पर बनिये से कहते हो कि कम तौला.
