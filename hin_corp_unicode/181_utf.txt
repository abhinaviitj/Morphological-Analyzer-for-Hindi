<शोचिअल् श्चिएन्चेस्><ठेद्ट् भोओक्><ष्स्हेएड्  ख्हन्><भ्हरट् ंएन् ळोक्टन्ट्र><१९९०><ण्.छ्.ऐ.ष्.ठ्><णेत् ढेल्हि><१९-२३><२०६४><ख्हन्, ष्. - भ्हरट् ंएइन् ळोक्टन्ट्र - ठ्ध्ठ्-औ>

आधुनिक राज्य राष्ट्रराज्य या बहुराष्ट्रीयता वाले राज्य हैं. इनके
विस्तार क्षेत्र और अधिक जनसंख्या के कारण प्रत्यक्ष लोकतांत्रिक प्रणाली
की सरकार बनाने में कठिनाइयां आती हैं. यद्यपि कुछ मामलों में यानी
स्थानीय शासीनिकायों या लघु क्षेत्रों में यह प्रणाली अपवाद के रूप में
देखी जा सकती है. इसीलिए सभी आधुनिक लोकतांत्रिक सरकारें प्रतिनिधि सरकार
हैं, अर्थात् जनता द्वारा चुनी हुंई सरकार. जनता के उस अधिकार को
मताधिकार या फ्रेसाइज/सफ्रेज कहते हैं, जिनके प्रयोग द्वारा वह अपने
प्रतिनिधियों का चुनाव मतदान द्वारा करती है जो उनके लिए कानून बनाते
हैं. (फ्रेसाइज, शब्द पुरानी फ्रेंच भाषा के फेंस शब्द से बना है. जिसका
अर्थ है स्वतंत्र, सफ्रेज शब्द लैटिन भाषा के सफ्रागारी शब्द से निकला है
जिसका तात्पर्य मत देने से है).
जब देश की जनसंख्या के सभी वयस्क स्त्री-पुरूष मत देने का समान अधिकार
रखते हैं. तो इसे वयस्क मताधिकार या सार्वभौम मताधिकार कहते हैं. वयस्क
मताधिकार को प्रतिनिधि सरकार प्रणाली का आधार मानना चाहिए. प्रतिनिधि
सरकार लोकतंत्र की प्रमुख विशेषता है क्योंकि इसमें जनता की संप्रभुता की
आकांक्षा स्वतंत्र और समान मत के प्रयोग द्वारा अभिव्यक्त होती है. जब
निर्वाचक स्वयं स्वतंत्रतापूर्वक अपना शासक चुनता है तब एक लोकप्रिय
संप्रभुता संपन्न कार्य प्रणाली अस्तित्व में आती है. अत: लोकतंत्र की
वैधता लोकप्रिय संप्रभुता पर आधारित होती है.
प्रतिनिधि लोकतंत्र प्रणाली को अप्रत्यक्ष लोकतंत्र कहना न तो उचित है और
न ही इसकी तुलना ग्रीक नगर राज्यों के तथाकथित प्रत्यक्ष लोकतंत्र से
करनी चाहिए. इससे यह गलत धारणा बनती है कि लोकतंत्र अप्रत्यक्ष लोकतंत्र
की अपेक्षा अधिक श्रेष्ठ है या वह लोकतंत्र का अधिक शुद्ध रूप है.
उपर्युक्त दोनों परिकल्पनाएं गलत हैं. प्रथम यह है कि ग्रीक नगर-राज्यों
में दास हुआ करते थे. इसमें दासों और स्त्रियों को मत देने का अधिकार
नहीं था. दासों स्त्रियों और बच्चों को छोड़कर नागरिकता के अधिकारी
`स्वतंत्र व्यक्ति' संख्या में बहुत कम थे. ऐसे स्वतंत्र व्यक्ति वही
होते थे जिनके पास सम्पत्ति होती थी तथा शिक्षित होते थे. साथ वे समान
सामाजिक प्रतिष्ठा व वैभव वाले होते थे. ऐसे नागरिकता प्राप्त
अल्पसंख्यकों की संख्या कुल जनसंख्या की ७ प्रतिशत से १५ प्रतिशत के बीच
होती थी. मात्र यही वर्ग प्रत्यक्ष लोकतंत्र में भागीदारी का अधिकारी था.
अत: वहां सार्वभौमिक मताधिकार नहीं था जो कि लोकतंत्र का आवश्यक अंग है.
दूसरा, नगर-राज्यों की जनसंख्या बहुत कम होती थी. इसलिए व्यावहारिक रूप
से प्रत्येक व्यक्ति एक-दूसरे से परिचित होते थे. इससे सभी के लिए एक
स्थान पर होने वाली आम सभाओं में भाग लेना संभव था. अत: प्रत्यक्ष
लोकतंत्र तात्कालीन समाज का गुण नहीं था बल्कि एक जरूरत थी और व्यवहारिक
रूप में ऐसा संभव भी था. तीसरा, इन आम सभाओं में वे न केवल कानून पास
करते और उन्हें लागू करते, बल्कि राजदूतों का स्वागत भी करते थे. वे अन्य
कार्यों के साथ-साथ स्वयं ही जूरी के सदस्य के रूप मे भी कार्य करते थे.
इस प्रकार सरकार के प्रमुख अंगों-विधायिका, कार्यपालिका और न्याय-~पालिका
के बीच शक्तियों का पृथक्करण नहीं था जो कि आधुनिक सांविधानिक लोकतंत्र
की एक अन्य महत्वपूर्ण विशेषता है. चौथा, जैसा कि अरस्तु ने स्वयं ही कहा
था कि इस प्रकार के प्रत्यक्ष लोकतंत्र का झुकाव अपने विकृत रूप की ओर
होता है, जिसे वह भीड़तंत्र कहा करता था. इस प्रकार यह सरकार गरीब और
जनता की सरकार बन जाती है, तथा इस पर उन्हीं का नियंत्रण होता है. इस
प्रकार एक सम्यक दृष्टि से देखते हुए हम कह सकते हैं कि सरकार के रूप में
तथाकथित लोकतंत्र आधुनिक लोकतांत्रिक सरकार से भिन्न थे.
लोकतंत्र में सरकार के तीनों अंगों-विधायिका, कार्यपालिका तथा
न्यायपालिका के बीच शक्तियों के सन्तुलन एवं नियंत्रण के कारण अंकुश बना
रहता है. सरकार पर जनता और जनसंचार, माध्यमों की कड़ी निगाह रहती है तथा
यह मतदाताओं से सदैव भयभीत रहती है.
ग्रीक नगर-राज्य
प्रत्यक्ष लोकतंत्र की व्यावहारिकता के संदर्भ में ग्रीक नगर-राज्यों का
उल्लेख किया गया है. हमें संक्षिप्त रूप से ग्रीक नगर-राज्यों की प्रकृति
के बारे में भी जानकारी रखनी चाहिए. ग्रीक नगर-राज्यों का उदय ग्रीक
ग्राम समुदायों से हुआ था. इसलिए अरस्तु ने इन्हें परिवारों और गांवों का
एक संघ माना था. नगर-राज्यों को `पोलिस' कहा जाता था. पोलिस ग्रीक भाषा
का शब्द है जिसका अर्थ है पहाड़ी की किलेबंदी (फोरटीफाईड हिल). (एथेंस
में एक्रोपोलिस की तरह) नगर-राज्यों के पास के निवासियों को जब भी किसी
शत्रु की धमकी मिलती या कोई शत्रु उन पर चढ़ाई करता था तो वे यहां आकर
शरण ले सकते थे. ये नगर राज्यों से भिन्न थे. प्राचीन और मध्यकाल दोनों
ही कालों तक इनकी राज्य सीमा निश्चित नहीं थी. विजय के उपरांत नए राज्यों
के मिलने से इनकी सीमाएं बदलती रहती थी. कालांतर में नगर-राज्य एक संगठित
शासन व्यवसथा के अंतर्गत प्राचीन नगर (वाल्ड टाऊन) बनाए गए जिसमें
नागरिकों की प्रत्यक्ष भागीदारी होती थी. नगर-राज्य केवल ग्रीस में ही
नहीं थे बल्कि इटली और भूमध्य सागर के आसपास भी स्थित थे. प्राचीन काल
में एथेंस, स्पार्टा, कोरीध और रोम प
रसिद्ध नगर राज्य थे. मध्यकालीन यूरोप में भी नगर-राज्य विद्यमान थे,
उदाहरणार्थ सुविख्यात नगर-राज्य वेनिस और फूलोरेंस. नगर राज्यों के
मुख्यत: तीन सिद्धांत थे-स्वतंत्रता, आत्मनिर्भरता और लघु आकार, अच्छी
कानून व्यवस्था, अच्छे समाज, संस्कृति तथा मानवता स्थापित करने और
बौद्धिक गतिविधियां जारी रखने में इनका महत्वपूर्ण योगदान था. ग्रीस में
राज्य की संकल्पना का अभिप्राय समुदाय में मानव जीवन के सभी पक्षों
अर्थात् धर्म, कानून, मानवता, कला, संस्कृति और विज्ञान से था. नगर राज्य
तो था ही, साथ ही विद्यालय और गिरिजाघर भी था. अरस्तु ने सुझाव दिया था
कि एक नगर-राज्य की जनसंख्या १०,००० से कम और १,००,००० से अधिक नहीं होनी
चाहिए जिससे कि राज्य में स्वतंत्रता और आत्मनिर्भरता कायम रहे. यह इतनी
अवश्य होनी चाहिए कि राज्य की स्वतंत्रता और आत्मनिर्भरता बनी रहे परन्तु
इतनी अधिक नहीं होनी चाहिए जिससे जनहित और सामान्य नागरिक की भावना को
धक्का लगे. नगर-राज्यों में नागरिकता की संकल्पना का अभिप्राय कानून
मानने, कर देने और मत देने से कहीं अधिक था. नागिरिक राज्य के सभी प्रकार
के सैन्य और नागरिक व्यवस्था के कार्यो में प्रत्यक्ष रूप में भाग लेते
थे. एक नागरिक सामान्यतया सिपाही, न्यायाधीश और प्रशासी सभा के सदस्य का
उत्तरदायित्व साथ-साथ निभाता था. ये सब उसके सार्वजनिक कार्य थे जिन्हें
वह किसी प्रतिनिधि द्वारा न करवा कर स्वयं करता था. नगर के देवता ही उसके
देवता होते थे और नगर के उत्सवों में उसका सम्मिलित होना अनिवार्य था.
जब नगर-राज्य, देश-राज्यों में परिवर्तित होने लगे, प्रत्यक्ष लोकतंत्र
की व्यावहारिकता समाप्त होने लगी. राजतंत्र, कुलीन तंत्र और साम्राज्यों
के उदय के साथ सभी प्रकार की लोकतांत्रिक व्यवस्थाएं बेकार हो गयी. जैसा
कि पहले ही बता दिया गया है कि इसके बाद १८वीं शताब्दी के अंत में जाकर
यूरोप तथा उत्तरी अमरीका में लोकतांत्रिक आदर्शो और उनके व्यावहारिक
प्रयोग का आंशिक रूप में पुन: प्रचलन आरंभ हुआ तथा २०वीं शताब्दी में
इसकी पूर्ण परिकल्पना का व्यावहारिक प्रयोग होने लगा.
मताधिकार और उसका महत्व
मताधिकार ही लोकतांत्रिक प्रणाली का आधार है. जब सभी पुरुष और स्त्री
स्वतंत्र और समान नागरिक के रूप में अपने मताधिकार से एक सरकार को सत्ता
सौंपते हैं या उसे सत्ता से पदच्युत करते हैं तभी उन्हें सामूहिक रूप से
राजनैतिक संप्रभु कहा जा सकता है. हर्नशा ने सच ही कहा है, "लोकतंत्र
केवल सरकार बनाने, उस पर नियंत्रण रखने और उसे पदच्युत करने की राज्य
प्रणाली का एक रूप है. मताधिकार संप्रभुता की एक व्यक्तिगत अभिव्यक्ति
है. लोकतंत्र में ही लोकप्रिय प्रभुसत्ता निहित होती है. सार्वभौम वयस्क
मताधिकार प्रणाली के आधार पर एक लोकतांत्रिक राज्य की स्थापना की जाती
है. तथा उस पर नियंत्रण रखा जाता है. इस कार्य प्रणाली द्वारा राज्य के
संविधान के अनुसार नियमित अंतराल के बाद, जनता मतदान द्वारा संसद, विधान
सभाओं और लोकतंत्र में राजनीतिक सत्ता के अन्य आधारभूत अंगों के लिए अपने
प्रतिनिधियों का निर्वाचन करती हैं.
इन्हें संक्षिप्त रूप में प्रतिनिधि संस्थाएं कहा जाता है क्योंकि इसके
सदस्य जनता के प्रतिनिधि होते हैं जो उनकी आकांक्षा और राजनीतिक सत्ता का
प्रतिनिधित्व करते हैं. आज विश्व के राज्य, राष्ट्रराज्य या
बहुराष्ट्रीय राज्य के रूप में हैं. इनके व्यापक विस्तार क्षेत्र और
विशाल जनसंख्या के कारण सरकार के सभी प्रकार के कार्यों में सभी नागरिकों
की प्रत्यक्ष भागीदारी न तो संभव है और न ही आवश्यक तथा वांछित है. जनता
को अपने राज्यों के शासन में शामिल होने और अपने हितों की सुरक्षा
सुनिश्चित करने तथा उसे आगे बढ़ाने के लिए एक ही विकल्प है--प्रतिनिधि
सरकार प्रणाली जिसे लोकतांत्रिक सरकार कहा जाता है. इस प्रणाली में
अप्रत्यक्ष रूप से समस्त जनता की भागीदारी स्वतंत्र और समानाधिकार के रूप
में सुनिश्चित होती है.
प्रतिनिधि सरकार और उत्तरदायी सरकार
प्रतिनिधि सरकार की आवश्यक विशेषता है कि उत्तरदायी सरकार भी हो. यदि
सरकार सही अर्थ में जनता का प्रतिनिधित्व करती है तो उससे उम्मीद की जाती
है कि वह जनता के प्रति उत्तरदायी हो. यह धारणा अमरीका की स्वतंत्रता के
घोषणा पत्र (१७७६) में निहित उस संकल्पना के अनुरूप है जो `शासितों की
सहमति' कहलाती है. इसमें निहित सिद्धांत का तात्पर्य यह है कि प्रतिनिधि
सरकार अपनी सांविधानिक वैधता इस आधार पर अर्जित करती है कि यह जनता
द्वारा निर्वाचित प्रतिनिधियों की सहमति से बनाई जाती है और तब तक सत्ता
में बनी रहती है जब तक कि वह जनता के प्रति उत्तरदायी या जवाबदेह रहती
है. एक उत्तरदायी सरकार की सर्वोत्कृष्ट परिभाषा यही है कि उत्तरदायी
सरकार की कार्यपालिका अपनी विधायिका या अपने निर्वाचकों यानि जनता के
प्रति उत्तरदायी होती है.
प्राय: प्रतिनिधि सरकार और उत्तरदायी सरकार की संकल्पनाओं को पर्याय के
रूप में देखा जाता है. हमें इनके बीच सूक्ष्म भेद को स्पष्ट रूप से समझ
लेना चाहिए. विश्व के इतिहास में ऐसे कई उदाहरण हैं कि सरकरें जनता
द्वारा निर्वाचित प्रतिनिधियों से बनी थी, जिन्हें तकनीकी शब्दावली में
प्रतिनिधि सरकार कहा जाता था. किन्तु उनकी कार्यप्रणाली में उत्तरदायी
सरकार के प्रमुख लक्षणों को कारगर नहीं बनाया गया. इसके सुविख्यात उदाहरण
है इटली में मुसोलिनी की फासीवादी सरकार (सन् १९२२-४५) और जर्मनी में
एडोल्फ हिटलर के अंतर्गत नाजी सरकार (१९३३-४५). ये दोनों सरकारें जनता
द्वारा निर्वाचित होकर सत्ता में आई थीं और एक बार सत्ता में आने के बाद
वे प्रतिनिधि सरकार से तानाशाही निरंकुश एकतंत्र में बदल गयी थीं.
सार्वभौमिक वयस्क मताधिकार
विश्व में लोकतंत्र के लिए लंबे संघर्ष के प्रमुख लक्ष्यों में सार्वभौम
मताधिकार के सिद्धांत की स्वीकृति सर्वाधिक महत्वपूर्ण है. यही सिद्धान्त
शासितों की सहमति या राज्य प्राप्त करने का मूलाधार है. इसे वास्तविक रूप
देने के लिए विश्व में कई लड़ाइयां लड़ी गयीं. इसमें प्रमुख बाधा यह थी
कि सरकारें स्त्रियों को मताधिकार नहीं देना चाहती थीं. स्त्रियों को
राजनीतिक, सामाजिक और वैधानिक दृष्टि से समान नहीं समझा जाता था. वस्तुत:
२०वीं शताब्दी के दूसरे दशक तक किसी भी देश में सार्वभौम मताधिकार का
प्रयोग नहीं हुआ. प्राय: सभी लोकतांत्रिक प्रणालियों में उन्हीं पुरुषों
को मताधिकार प्राप्त था जिनके पास संपत्ति, शिक्षा और अन्य योग्यताएं
होती थीं. प्रथम विश्व युद्ध (१९१४-१८) के लोकतांत्रिक जागरण की लहर में
सर्वप्रथम सार्वभौम मताधिकार का प्रश्न यूरोप के उन औद्योगिक लोकतंत्रों
में उठाया गया जिन्हें किसी न किसी रूप में प्रतिनिधि सरकारों एक लम्बी
अवधि का अच्छा अनुभव प्राप्त था. ऐसा इसलिए किया गया क्योंकि विजयी मित्र
राष्ट्रों ने लोकतंत्र को सुरक्षित रखने के लिए किए गये युद्ध के मध्य
बड़े गर्व से ऐसी घोषणा की थी. किंतु विडंबना यह है कि सर्वप्रथम पराजित
जर्मनी ने सन् १९१९ में सार्वभौम मताधिकार के प्रावधान को अपने संविधान
(वीमार संविधान) में शामिल किया जिसका अनुसरण १९२० में स्वीडन ने भी किया
और विजेता देश ग्रेट ब्रिटेन को १९२९ तक स्त्रियों को भी मताधिकार देने
में पूरे ९ वर्ष लग गए. फ्रांस के महान गणतंत्र में क्या हुआ? फ्रांसीसी
क्रांति १७८९ की घोषणा में लोकप्रिय स्वतंत्रता, समानता और बन्धुत्व का
नारा बुलंद करने वाले देश फ्रांस ने सन् १९४५ में विश्व युद्ध.
