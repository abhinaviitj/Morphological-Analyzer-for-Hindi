<ळिटेरटुरे><णोवेल्><श्हुक्ल भ्हुपेन्ड्रनट्ह्><घन्व् ख आड्मि><१९८८><आन्कुर् फ्रकस्हन्><ढेल्हि><६२-६७><१९००><श्हुक्ल भ्.,गन्व् ख आड्मि, णो>

+ गणेश ने यामिनी का पत्र शालिनी को दिया. पिताजी जा चुके थे. नलकूप की बत्ती जल
तो रही थी, किन्तु ऊँचे पर लगी थी. रोशनी कम थी इसलिए बरामदे की बत्ती जलायी
गयी और शालिनी इसकी रोशनी में पत्र पढ़ने लगी. इस बीच गणेश भीतर से चारपाई
निकाल लाया और कहा, "इस पर बैठकर पढ़ो."
"नहीं, नहीं, ऐसे ही पढ़ लेती हूँ, ठीक है, दिखायी पड़ रहा है."
"दिखायी तो पड़ रहा है पर आराम से बैठकर पढ़ो."
शालिनी बैठ गयी, गणेश भी बैठ गया. पत्र कोई बड़ा तो था नहीं. पहले तो मस्तिष्क
में लहर दौड़ी-यामिनी अच्छी सहेली है. त्रिचनापल्ली पहुँचने का समाचार लिखा है.
सचमुच भली लड़की है.
पत्र पढ़कर लिफाफे में रख ही रही थी कि दूसरा झटका लगा. मस्तिष्क की घण्टी ने
फिर कुछ कहा, यामिनी को मेरे ऊपर सन्देह तो नहीं हो रहा है वैसे उसका मन तो साफ
लगता है, उसने कभी किसी स्पर्धा की बात भी नहीं की. गणेश के प्रति भी कोई विशेष
लगाव नहीं देखा. सबकुछ स्नेहपूर्ण भावातिरेक की ही अभिव्यंजना है, कोई कलुष
नहीं. ये सारे भाव, उद्विग्नता एवं मनोविकार क्षणिक थे और चित्रपट की भाँति एक
के बाद दूसरे आ-जा रहे थे.
गणेश ने पूछा, "क्या बात है शालिनी ! माथे पर कई बार सलवटें बनीं और बिगड़ी; कई
बार भ्रू-भंगिमा भी दिखायी पड़ी, अब लगता है ज्वार कुछ शान्त है."
"गणेश, तुम सदा कवियों जैसी उड़ान ही भरा करते है. क्या इतनी देर तुम मेरा मुँह
ही देखते रहे ?"
"मुँह ही नहीं, भाव-भंगिमा भी-लगता था कभी वर्ड्सवर्थ की स्काई-~लार्क और कभी
शेली की स्काईलार्क की उड़ान भरने लगती थी ? ठीक है न ?"
"कुछ ठीक नहीं. मनुष्य स्वभाव से चंचल होता है, किन्तु कहता है स्त्री को.
स्त्री कोमल स्वभाव की अवश्य होती है, पर साथ ही विवेकशील भी होती है. और जब वह
किसी निर्णय पर पहुँच जाती है तो फिर उसका टूटना कठिन हो जाता है. किन्तु
पुरुष, मनु पुत्र है न-कभी श्रद्धा से प्रेम और कभी इड़ा का दुलार. क्यों ?"
"यानी, तुम 'श्रद्धा' और यामिनी 'इड़ा'."
"नहीं, नहीं, यह मेरा मतलब नहीं, मैंने तो एक व्यावहारिक बात कही...चलो, छोड़ो
इस बात को. हाँ, आज रात यहीं क्यों न रहा जाये." शालिनी बोली.
गणेश ने कहा, "रह सकते हैं यहाँ भी, किन्तु ग्रामीण जीवन है. सुरक्षा भी इतनी
सुदृढ़ नहीं. फिर गाँववाले अभी इतने प्रगतिशील नहीं हो सके हैं. पता नहीं इसके
क्या अर्थ लगाये जायें. हम लोगों को अभी लम्बी यात्रा तय करनी है."
यह बात चल ही रही थी कि गणेश का एक सहपाठी रमानाथ आ गया. बोला, "गणेश, तुम आये
और मुझसे मिले भी नहीं ?"
गणेश-"मैं आज सबेरे ही तो आया हूँ. अब अवश्य मिलता, सब ठीक है."
"हाँ सब ठीक है, और आपका परिचय ?"
"यह मेरी सहपाठिनी शालिनी हैं. पढ़ने में बड़ी सुयोग्य और बड़े बाप की बेटी है.
ग्राम देवता की झाँकी देखना चाहती थीं, इस कारण मेरे साथ आ गयी हैं."
रमानाथ ने झुककर नमस्कार किया. शालिनी ने मुस्कराकर उत्तर दिया.
गणेश ने पूछा, "रमा, क्या हो रहा है आजकल ?"
रमा बोली, "गणेश, तुम तो निकल गये. भगवान चाहेगा बड़ा आदमी बन जाओगे, मैं गरीब
आदमी हूँ. इधर-उधर भटकता रहता हूँ. खेती-~किसानी देखता हूँ. पिताजी का हाथ
बँटाता हूँ."
गणेश ने पूछा, "गाँव में प्रतापसिंह का क्या हाल है."
"तुम्हारे पिताजी जब से प्रधान हुए, गाँव की हालत बहुत कुछ सुधरी है. अब बेगार
बन्द है, पुलिस की दलाली भी बन्द है, बहुत कुछ सुधार अब भी बाकी है. बैठोगे तो
फुरसत से बतायेंगे, चलता हूँ."
रमानाथ सोचने लगा, 'ये दोनों अकेले बातचीत कर रहे थे, मैं कहाँ से कूद पड़ा.
अगर मालूम होता कि इसके साथ कोई देवीजी भी हैं तो इधर न आता. गाँव में सबेरे से
कुछ सुगसुग थी, किन्तु मैं कुछ समझ न पाया था. बड़ी कठिनाई में फँस गया था,
जल्दी भागना चाहता था.'
"गणेश सवेरे आना, चाय मेरे यहाँ ही पीना और दीदी तुम भी आओगी."
शालिनी बोली, "अवश्य आऊँगी." रमानाथ गणेश के साथ आठवीं कक्षा तक पढ़ा था,
किन्तु पढ़ने में गणेश से भी अच्छा था. घर का गरीब था, कई भाई-बहन थे, कुल आठ
बीघा जमीन थी. सिंचाई का साधन न था, खेती पुराने ढंग से होती थी, इस कारण आगे
बढ़ न सका.
गणेश सोचने लगा-देश में अभाव के कारण ऐसे ही करोड़ों होनहार बालक और बालिकाएँ
हरे-भरे पौधों की तर कुम्हलाकर सूख जाते हैं. भगवान वह कौन-सा दिन होगा जब फिर
यह धरती शस्य-श्यामला होगी, कब अभाव में जूझती सन्तानें सुख की साँस लेंगी.
'भगवान भारतवर्ष को फिर पुण्य भूमि बनाइए'-राष्ट्रकवि मैथिलीशरण गुप्त ने
इसीलिए तो यह कहा है.
रमानाथ घर चला आया. रास्ते-भर सोचता रहा, गणेश शहर का आदमी तो नहीं हो गया ?
इसके साथ जो दीदी आयेंगी वह तो शहर की हैं ही. मैंने चाय पर बुला तो लिया,
लेकिन न बैठने की ठीक जगह, न कुर्सी, न मेज. उनका ठीक से स्वागत न कर पाया तो
दीदी क्या कहेंगी ? इत्यादि भावनाएँ उठती रहीं. फिर एकदम से एक लहर आयी. जो
होगा, देखा जायेगा. जो कुछ गाँव में होता है सब खिलाऊँगा, आखिर गणेश है तो
गाँव का आदमी.
इधर शालिनी ने जिद की, "गणेश, रात में यहीं रहा जाये. बड़ा रम-~णीक स्थान है.
खुला आकाश, चारों और अमराई. सुन्दर हवा, सुगन्धिपूर्ण वातावरण घर में तो
दीवारों के बीच बन्द होना होगा, वह तो लखनऊ में भी था. जिस ग्राम्य जीवन की
मनोरम हरीतिमा यहाँ मिल रही है वह तो शहर की जिन्दगी में नहीं मिल सकती."
"अच्छा मैं व्यवस्था करता हूँ."
नलकूप के चालक तथा बाग का काम देखनेवाले व्यक्ति नारायण को बुलाकर गणेश ने
कहा, "नारायण ! आज रात यदि यहीं सोया जाये तो कोई कठिनाई तो नहीं ?"
नारायण बोला, "भैया, तुम तो जाने कितनी दायँ हियैं सोये हौ. कठिनाई कोनि. हाँ,
ई बिटिया...!"
"नहीं नारायण, ई बिटिया भी कहती हैं कि यहीं आज रात रुका जाय. शहर की हैं न.
गाँव की जिन्दगी देखना चाहती हैं."
"तो फिर हर्ज का है ? सब इन्तजाम कीन्हें देइत है, मुला मालिक ते पूँछि लीन
हऊ ?"
"मैं अभी घर जाता हूँ." गणेश ने कहा,"शालिनी ! आओ घर चलें, पिताजी को भी बता
दें और फिर यहीं की व्यवस्था हो जाय." गर्मी के दिन थे. आठ बज गये थे, लेकिन
लगता था अभी शाम ही है.
घर में रात के खाने की तैयारी हो चुकी थी. पिताजी ने लेटने के लिए कमरा फिर से
साफ कराया था. "रात में कहीं बिजली चली गयी तो गर्मी में बिटिया कैसे सोयेगी ?
शहर से आयी है, कष्ट होगा." पिताजी ने कहा.
बिजली अक्सर आती-जाती रहती थी. कभी थोड़ी देर के लिए कभी ज्यादा देर के लिए और
कभी गयी तो रात-भर गायब.
गणेश घर आया तो देखा कुसुमा और नीलिमा रसोई में है. माँ ऊपर की व्यवस्था में
थी. करीब-करीब भोजन तैयार था.
"माँ, क्या हो रहा है ?" गणेश ने पूछा.
"आओ, आओ, गनेसी, खाना तैयार है, बिटिया कहाँ है ?" पीछे से आवाज आयी.
"अम्मा आ गयी." शालिनी बोली.
"बिटिया, आओ भुखा गयी होइहौ, शहर के रहवइया जल्दी-जल्दी खात हैं. सब तयार है,
बस गनेसी बिटिया का बैठारो, थरिया परसिते हैं. कुसुमा तुम बाहर आओ, पानी धरौ,
गिलास धरौ और कमरी बिछाव. बिटिया हिंया मेज-कुर्सी तो हैं नाई, हम पंच जमीनै पर
बैठिकै खाइत हों, बुरा न मान्यों."
"नहीं, नहीं अम्माजी, हम लोग भी कभी-कभी जब अधिक मेहमान आ जाते हैं तो फर्श पर
चादर बिछाकर खाना खाते हैं. बड़ा अच्छा लगता है. आप चिन्ता न करें."
जमीन पर कम्बल बिछाकर खाना लगाया गया. गणेश, शालिनी और पिताजी खाने बैठे.
गणेश ने कहा, "कुसुमा, नीलिमा, तुम भी आओ."
माताजी ने कहा, "हाँ हाँ बिटिया, तुमहू बैठि जाओ. हम सब परसि लेबै. औ परसै का
हुई का, गाँव के आदमी की कोनिउ जिन्दगी है. शहर वसन्ते देवानाम, गाँव वसन्ते
भूतानाम." खाने में थीं छह प्रकार की सब्जियाँ, पूड़ी और कचौड़ी. वह भी घर के
घी की, तीन तरह के नमक व बुकनू, चार प्रकार की खटाई, सलाद, बढ़िया दूध की बनी
खीर, उसके ऊपर एक-एक कटोरी सेंवई. शालिनी दंग हो गयी. जब तक खाते रहे तब तक एक
से एक चीजें परोसी जाती रहीं. अन्त में आयी मलाई की कटोरी जिसमें इलायची की
सुगन्ध. शालिनी चकाचौंध.
"अम्मा अब बस, अब बस."
"अरे बिटिया, नीकी तरा खाले संकोच काहे का ? सब चीज घर की है हियाँ लगे नमकौ घर
का पिसाई, बाजार की पुड़िया का नाहीं है. कुछ खराब न करी. बुकनू जरूर खाएव यहू
चूरन आय, सब हजम देई."
जिस स्नेह और सत्कार के साथ गणेश की माँ भोजन परोस रही थी उसमें कूट-कूटकर
आत्मीयता भरी थी. लगता था शालिनी की माँ ही अपना प्रेम उँड़ेल रही हो. जितना
शालिनी खाती उतना ही गणेश की माँ प्रफुल्लित होती, यह गाँव का प्यार था जहाँ
डबलरोटी मक्खन तो नहीं था, पर जो कुछ था वह शुद्ध था और गाँव के आदमी के प्यार
में लपेटा था.
पिताजी धीरे-धीरे खा रहे थे. आतिथ्य सत्कार में आवश्यक होता है कि जब तक सब न खा
 लें तब तक आतिथेय मुँह चलाता रहे, उठे नहीं. यदि वह पहले उठकर चल दे और सब भोजन
करते रहे तो अशिष्टता मानी जाती है. परमात्मा अपनी पत्नी की मीठी-मीठी बातें
सुनकर मन-ही-मन बड़े प्रसन्न हो रहे थे. आज सुलोचना बड़ी अच्छी बातें कर रही
है, बिटिया भी अपने घर जाकर कहेगी कि गणेश की अम्मा अच्छी है. पानी कुएँ से
ताजा भरकर आया था. बड़ा ठण्डा था. शालिनी ने कहा, "पिताजी, पानी बड़ा मीठा और
ठण्डा है. वरफ तो इसमें पड़ी नहीं फिर इतना ठण्डा कैसे ?"
परमात्मा ने कहा, "बिटिया, गाँव का आदमी बरफ कहाँ से पायेगा ? पर पानी यह बरफ
से कम ठण्डा नहीं है. पीपलवाले कुएँ का पानी है. बड़ा सुन्दर पानी होता है.
भगवान गाँववालों का थोड़े पैसों में ही काम चला देता है. बिटिया, यह पानी बड़ा
हाजिम है. चाहे जितना खा लो हजम कर देता है. अरे नीलिमा, कल शाम को जो पेड़े
तुम्हारी अम्मा ने बनाये थे वह तो तूने शालिनी बिटिया को खिलाये ही नहीं."
नीलिमा चौका छोड़कर उठी तो शालिनी ने हाथ पकड़ लिया, "नहीं बहन, अब कुछ नहीं
बहुत हो गया."
सुलोचना बोली,"बिटिया, तुम्हार तो जी भर गा;पर अभे हमार मन खवावै से नहीं भरा."
"अच्छा अम्मा, कल खा लूँगी, अब बिलकुल गुंजायश नहीं."
"अच्छा नीलिमा रहने दे." गणेश की माँ सुलोचना जैसा नाम था वैसी ही सुन्दर भी.
बड़ी-बड़ी आँखें, लम्बी नाक, चौड़ा भाग्यशाली माथा, अच्छा कद, गौरांग और आयु
लगभग पैंतालीस. बड़ी हँसमुख थी और वात्सल्य की प्रतिमूर्ति. शालिनी को लगता ही
नहीं था कि वह पराये घर में है. वाणी में इतना माधुर्य था कि लगता था, प्रत्येक
शब्द शहद में डुबोकर निकल रहा है.
सब लोग खा चुके तब परमात्मा ने कहा,"अच्छा बिटिया के हाथ धुलाओ."
चौके के बगल में ही घनौची थी, जिसमें पानी पीने के साफ-सुथरे
बर्तन--घड़े-बाल्टी करीने से रखे थे, दो कच्चे घड़े थे, जिनमें ठण्डा पानी भरा
था. घनौची पक्की बनी थी. घनौची के बगल में एक पक्की चबूतरिया थी जिस पर एक
बाल्टी और लोटा रखे थे. हाँथ-मुंॅह धोते हुए शालिनी मन-~ही-मन सोच रही थी-गाँव
तो है किन्तु कितना प्यार-भरा जीवन ! गणेश चुपचाप सब देख रहा था. मन कहता, चुप
रहना, पता नहीं माता-पिता क्या सोचें.
