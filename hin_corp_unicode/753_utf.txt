<औङ्ङिचिअल् अन्ड् ंएडिअ ळन्गुअगेस्><आड्मिनिस्ट्रटिवे><आनोन्><आ.ष् ' आच्च्ट्+८३-८४ ईन्डिअन् षइल्><१९८४><ंइन्. ओङ् छोम्मेर्चे><णेत् ढेल्हि><६३ टो ६७><२६५०><आनोन् - आ.ष् ' आच्च्ट् + ८३-८४ ईन्ड्. षइल्><ढ्हनन्जय् खुमर्>

विगत की भांति इस निधि से रेल कर्मचारियों के परिवारों की महिलाओं और बच्चों को
बुनाई, कताई, सिलाई आदि जैसी हस्त कलाओ में प्रशिक्षण देने के लिए स्थापित हस्त
कला केन्द्रो की इस दृढ निश्चय से वित्तीय सहायता भी दी जाती रही ताकि वे अपने
फालतू समय के दौरान परिवार की आय बढ़ाने के लिए कुछ व्यवसाय सीखें सकें .
रेल कर्मचारियों और उनके परिवारों में कला एवं सांस्कृतिक गतिविधियां बढ़ाने के
लिए, रेलें नाटक और संगीत इत्यादि में अन्तमंडलीय प्रतियोगिताएं आयोजित करती हैं
तथा इन पर होने वाला खर्च इस निधि से पूरा किया जाता है.
मनोरंजन
यह कहा जाता है कि बड़े-बड़े दिमागों को भी आराम की जरूरत पड़ती है.मनोरंजन
सम्बन्धी गतिविधियां विश्राम के लिए श्रेष्ठतम साधन हैं. अत:रेलें ऐसी
गतिविधियों को काफी महत्व देती हैं और इसके लिए सुविधाएं प्रदान करती हैं. भारी
संख्या में क्लबों/संस्थाओं की स्थापना, इस दिशा में अपनाया गया एक उपाय है
जिनका मुख्य उद्देश्य रेल कर्मचारियों और उनके परिवारों को शारीरिक तथा मानसिक
मनोरंजन, सामाजिक मनोविनोद प्रदान करना तथा उनमें कुशल प्रबन्ध के लिए यथा
आवश्यक दल भावना का विकास करना है. १९८३-८४ में रेलों पर ८३७ संस्थान/क्लब थे.
इनका खर्च कर्मचारी हित निधि से पूरा किया गया.
स्काउटिंग गतिविधियों, जिन्हें कर्तव्य,अनुशासन तथा अच्छी नागरिकता की भावना
विकसित करने के साधन के रूप में अन्तर्राष्ट्रीय स्तर पर मान्यता प्राप्त है, ने
रेलों पर काफी प्रगति की है. इन गतिविधियों के विकास के लिए ११.५६ लाख रुपये का
आबंटन किया गया था. रेलों पर ६६००० से भी अधिक स्काउटस तथा गाइड हैं.
कैंटीन
रेल कर्मचारियों को उनके कार्य स्थल पर पौष्टिक भोजन तथा अल्पाहार की व्यवस्था
करने के लिए, रेलों ने २५० कार्यालयों, कारखानों में आर्थिक सहायता प्राप्त
कैंटीनों की व्यवस्था की है जिनमें से ८६ सांविधिक कैंटीनें हैं.
अवकाश गृह
"अवकाश गृह" की व्यवस्था १९५५ में शुरू की गयी थी और रेलें अब तक पहाड़ी
स्टेशनों, समुद्र तटों तथा अन्य महत्वपूर्ण स्थानों पर ३३ अवकाश गृह स्थापित कर
चुकी हैं जहां रेल कर्मचारी अपने अवकाश के दिन कम खर्च पर और आराम से बिता सकते
हैं. १९८३-८४ के दौरान,९५०० से अधिक कर्मचारियों ने इस सुविधा का लाभ उठाया. यह
सुविधा सेवानिवृत्त रेल कर्मचारियों के लिए भी उपलब्ध है.
रेलों ने ऐसे रेल कर्मचारियों की देख-रेख का भी ध्यान रखा है जो काफी लम्बे समय
से बीमार पड़े थे तथा जिन्हें किसी ऐसे आदर्श स्थान की आवश्यकता थी, जहां वे ठीक
हो सकते थे और स्वास्थ्य लाभ कर सकते थे. इस उद्देश्य के लिए दो स्वास्थ्य लाभ
गृहों की व्यवस्था की गयी है जिनमें से एक रांची में तथा दूसरा बान्द्रा में है.
पुरस्कार
रेल कर्मचारियों द्वारा अभिनव परिवर्तन के क्षेत्र में अथवा भारी दुर्घटनाओं को
रोकने के लिए किये गये उल्लेखनीय कार्यों तथा प्रशंसनीय प्रयासों को अनदेखा नहीं
कर दिया जाता बल्कि इन्हें विभिन्न स्तरों यथा मण्डल/क्षेत्रीय मुख्यालय और
बोर्ड स्तर पर पुरस्कृत किया जाता है ताकि इनसे वे प्रोत्साहित हो सकें और अन्य
रेल कर्मचारी उनका अनुकरण कर सकें. ऐसे पुरस्कार क्षेत्रीय तथा अखिल भारतीय
रेलवे स्तर पर प्रतिवर्ष अप्रैल मास में आयोजित किये जाने वाले रेल सप्ताह
समारोह के अवसर पर प्रदान किये जाते हैं. पिछले अवसर पर अप्रैल, १९८४ में आयोजित
केन्द्रीय उत्सव के दौरान ३२ रेल कर्मियों को रेल मंत्री पुरस्कार प्रदान किया
गया जिसमें एक रजत पदक, डाक बचत प्रमाण-पत्र के रूप में ५००/- रुपये तथा एक
प्रशस्ति-पत्र शामिल हैं.
उत्सव के एक अंग के रूप में, रेलों की कार्य-प्रणाली से सम्बन्धित किसी विषय पर
हिन्दी तथा अंग्रेजी दोनों में राजपत्रित तथा गैर-राजपत्रित कर्मचारियों के लिए
अलग-अलग निबन्ध प्रतियोगिता आयोजित की जाती है तथा तीसरे स्थान तक नगद
पुरस्कार प्रदान किये जाते हैं जिनकी राशि ३५० रूपये से १०००/- रूपये के बीच
होती है. वर्ष के दौरान, ८ रेल कर्मियों को निबन्ध प्रतियोगिता पुरस्कार तथा
प्रमाण-पत्र प्रदान किये गये.
गाड़ियों के परिचालन से संबंधित तथा दुर्घटना-मुक्त सेवा रिकार्ड वाले रेल
कर्मचारियोंको भी आवधिक अन्तरालों पर एवं सेवा निवृति के समय भी समुचित रूप से
पुरस्कृत किया जाता है.
रेल मंत्री कल्याण एवं राहत कोष
रेल मंत्री कल्याण एवं राहत कोष की स्थापना १९६१ में की गयी थी ताकि रेल
कर्मचारियों और उनके परिवारों के संकटग्रस्त होने की स्थिति में, विशेषकर जब कोई
अन्य राहत उपलब्ध न हो अथवा रेल प्रशासनों से उपलब्ध राहत अपर्याप्त समझी जाये,
उन्हें राहत प्रदान की जा सके. इस निधि से समय-समय पर पात्र मामलों में वितीय
सहायता दी जाती रही.
आवास व्यवस्था
लगभग ३७ प्रतिशत रेल कर्मचारियों के पास रेलवे क्वार्टर हैं. वर्ष के दौरान ४८७१
यूनिट कर्मचारी क्वार्टरों का निर्माण किया गया. इनमे से, २६७३ यूनिट चतुर्थ
श्रेणी कर्मचारियों के लिए तथा २०१८ यूनिट तृतीय श्रेणी के कर्मचारियों के लिए
हैं. वर्ष के अंत में क्वार्टरों की कुल संख्या लगभग ५.९२ लाख थी.
कर्मचारी क्वार्टरों के बिजलीकरण पर निरन्तर ध्यान दिया जाता रहा. वर्ष के दौरान
६३४७ क्वार्टरों में बिजली की व्यवस्था की गयी और इस प्रकार बिजली लगे
क्वार्टरों की संख्या बढ़कर कुल ५००,३९१ हो गयी. १९८४-८५ की प्रथम छमाही में, २३८३
और बिजली की व्यवस्था की गयी.
सहकारी समितियां
कर्मचारियों में बचत की भावना जागृत करने तथा उन्हें उचित शर्तों पर ऋण संबंधी
सुविधाएं देने के लिए, रेलों पर २७ सहकारी समितियां या बैंक कार्य कर रहे हैं.
इन संस्थानों की सदस्य संख्या १०,३९,५४९ है और इनकी प्रदत् हिस्सा पूंजी २५.९१
करोड़ रूपये है तथा सदस्यों को १५१.२४ करोड़ रूपये का ऋण दिया गया है. ४३०
पंजीकृत उपभोक्ता सहकारी समितियों में से,३०८ समितियां सक्रिय रूप से कार्य कर
रही हैं जिनका सदस्य संख्या २,०७,८९० है तथा प्रदत्त हिस्सा पूंजी ५५.९१ लाख
रूपये है. इन समितियों तथा इनके द्वारा चलायी जा रही उचित दर दुकानों का लेन-देन
१७.७१ करोड़ रूपये का था. ४५ रेल कर्मचारी सहकारी आवास समितियां सक्रिय रूप से
कार्य रही थीं जिनकी सदस्य संख्या १३,२९६ तथा प्रदत्त हिस्सा १५.०१ लाख रूपये
थी. इसके अलावा, २०० श्रमिक ठेका सहकारी समितियां कार्य कर रही थीं जिनकी सदस्य
संख्या २१,३१२ थी तथा प्रदत हिस्सा पूंजी ४८.७६ लाख रूपये थी. इन समितियों को
४.९८ करोड़ रूपये के ठेके दिये गये थे.
खेलकूद
जैसी की भारतीय रेलों की परम्परा रही है, रेलों पर खेलकूद को बढ़ावा देने के लिए
राष्ट्रीय और अन्तर्राष्ट्रीय स्तरों पर सर्वतोमुखी ध्यान एवं प्रोत्साहन दिया
जाता रहा.
रेलों के विभिन्न स्थानों पर विभिन्न खेलों में ३१ अन्तर्रेलवे प्रतियोगिताएं
आयोजित की गयीं जिनमें से ८ प्रतियोगिताएं केवल महिलाओं के लिए थीं. इन
प्रतियोगिताओं में, २४ नये रेलवे कीर्तिमान स्थापित किये गये जिनमे ७ एथलेटिक,
१२ जलक्रीड़ा और ५ भारोत्तोलन में स्थापित किये गये रिकार्ड भी शामिल हैं.
भारोत्तोलन के तीन रिकार्ड वर्तमान राष्ट्रीय रिकार्डों से बेहतर थे.
राष्ट्रीय स्तर पर, रेलों की टीमों ने ३१ राष्ट्रीय प्रतियोगिताओं में भाग लिया
जबकि पिछले वर्ष २६ प्रतियोगिताओं में भाग लिया था. इनमें से, ९ प्रतियोगिताएं
केवल महिलाओं के लिए थीं. इनमें से, रेलें १२ खेलों में राष्ट्रीय चैम्पियन रहीं
जबकि पिछले वर्ष केवल ८ खेलों में चैम्पियन थीं. रेलवे की टीमें पांच अन्य खेलों
में भी उप विजेता रहीं. पांच अन्य खेलों में, रेलें राष्ट्रीय प्रतियोगिताओं के
सेमीफाइनल में पहुंची.
रेलवे के एथिलीटों ने रिकार्ड तोड़ प्रदर्शन किया और १२ राष्ट्रीय/भारतीय
आमंत्रित खेलकूद प्रतियोगिता रिकार्डों को पार किया. इसके अलावा, रेलों की
साइकिल टीम ने एक राष्ट्रीय रिकार्ड स्थापित किया. वर्ष के दौरान व्यक्तिगत
प्रतिस्पर्धाओं में, रेलवे के खिलाड़ियों ने ४५ स्वर्ण पदक, ४१ रजत पदक, तथा १३
कांस्य पदक जीते जबकि पिछले वर्ष ३२ स्वर्ण तथा ३१ रजत पदक जीते थे.
रेलवे के खिलाड़ियों ने अन्तर्राष्ट्रीय क्षेत्र में भी प्रतिष्ठा अर्जित की है.
विभिन्न अन्तर्राष्ट्रीय प्रतिस्पर्धा के लिए, भारतीय दल में रेलवे के लिए ६२
खिलाड़ी (४७ पुरुष तथा १५ महिलाएं) और १२ अधिकारी शामिल थे. भारतीय रेलवे की
वालीवाल टीम ने अगस्त, १९८३ में मोगावीलेव(सोवियत संघ) में आयोजित यू.एस.आइ. सी.
विश्व रेलवे वालीवाल प्रतियोगिता में भाग लिया तथा टीम चैम्पियनशिप में पांचवा
स्थान प्राप्त किया. चालू वर्ष के दौरान, भारतीय रेलवे कुश्ती टीम ने पाकिस्तान
रेलवे टीम के बिरूद्ध अप्रैल १९८४ में पाकिस्तान में विभिन्न चार स्थानों पर
चार सद्भावना टेस्ट मैचों में भाग लिया और यह श्रृंखलाएं बराबर
रहीं.जुलाई-अगस्त, १९८४ में लास एंजिलस (अमेरिका) में आयोजित ओलम्पिक खेलों के
लिए भारतीय दल में रेलों के ७ खिलाड़ी तथा एक अधिकारी शामिल थे. एक रेल महिला
एथलीट कु.पी.टी. ऊषा ने अपनी प्रतिस्पर्धा में चौथा स्थान प्राप्त किया और उसे
इस उपलब्धि के लिए पद्मश्री से पुरस्कृत किया गया. दो अन्य रेलवे एथलीट भी उस
भरतीय चौगुटे के सदस्य थे जो ४द्४०० मीटर रिले के फाइनल में पहुंचें थे. भारतीय
रेलवे भारोत्तोलन की एक टीम ने गोर्ने, बलगारिया में आयोजित यू.एस.आई.सी. विश्व
रेलवे भारोत्तोलन प्रतियोगिताओं में भाग लिया. भारतीय रेलवे टीम चैम्पियनशिप में
पांचवें स्थान पर रही.
संगठनात्मक क्षेत्र में, भारतीय रेलों ने जनवरी १९८४ में भारत में चार विभिन्न
स्थानों पर भारत-पाक रेलवे हाकी प्रतियोगिता श्रृंखलाओं की मेजबानी की थी.इसके
बाद फरवरी १९८४ में रेलों ने इन्द्रप्रस्थ स्टेडियम, नयी दिल्ली में गौरवमय
एशियाई जोन विश्व बैडमिन्टन प्रतियोगिताएं आयोजित की थीं.रेलों ने अप्रैल, १९८४
में जवाहर लाल नेहरू स्टेडियम, नयी दिल्ली में २२वीं अखिल भारतीय अन्तर्राज्यीय
एथलेटिक प्रतियोगिताओं का भी आयोजन किया. २० सितम्बर, १९८४ को गंगा नदी में ३५
कि.मी. लम्बी एक और गौरवशाली अखिल भारतीय प्रतियोगिता मालदा तैराकी मैराथन का
आयोजन किया गया.
हिन्दी का प्रयोग
अपने दैनिक कार्य-व्यापार में विशेषकर "क" और "ख" क्षेत्रों के रेल कार्यालयों
और स्टेशनों पर हिन्दी के प्रयोग की गति बढ़ाने की दिशा में भारतीय रेलें
महत्तवपूर्ण भूमिका निभा रही हैं. क्षेत्रीय रेलों पर राजभाषा नियम १९७६ के
उपबंधों का कार्यान्वयन सुनिश्चित करने के लिए विभिन्न कदम उठाये गये. रेल
मंत्रालय के काम-काज में हिन्दी के प्रगामी प्रयोग से संबंधित मामलों में सलाह
देने के लिए अक्टूबर, १९८३ में रेलवे हिन्दी सलाहकार समिति का पुनर्गठन किया
गया. ६ संसद सदस्यों सहित हिन्दी के सुप्रसिद्ध विद्वान, लेखक, पत्रकार, और
सामाजिक कार्यकर्ता गैर-सरकारी सदस्य के रूप में इस समिति में मनोनीत किये गये
थे. १८.१.८४ को नयी दिल्ली में रेल मंत्री की अध्यक्षता में इस समिति की प्रथम बैठक
हुई. इस बैठक में हिन्दी के प्रयोग-प्रसार की दृष्टि से लिए गये महत्तवपूर्ण
निर्णयों पर तत्परतापूर्वक अनुवर्ती कार्रवाई की गयी. इसके साथ ही विभिन्न रेल
कार्यालयों में हिन्दी के संबंध में सरकारी आदेशो के कार्यान्वयन के पर्यवेक्षण
के लिए और तिमाही प्रगति रिपोर्टो की समीक्षा करने के लिए रेलवे बोर्ड स्तर पर
ही नहीं अपितु, रेलवे मुख्यालयों, मंडलों, और स्टेशनों पर गठित राजभाषा
कार्यान्वयन समितियों की तिमाही बैठकें नियमित रूप से आयोजित की गयीं. ये
समितियां प्रभावी ढग से अपना कार्य कर रहीं हैं और संबंधित कार्यालयों में
हिन्दी की प्रगति के लिए अनुकूल वातावरण बनाने मे अपना योगदान कर रही हैं.आलोच्य
अवधि में, रेलों पर ३६ नयी राजभाषा कार्यान्वयन समितियों का गठन किया गया. इस
तरह कार्यान्वयन समितियों की संख्या ४८४ से बढ़कर ५२० हो गयी.
राजभाषा नियम १९७६ के नियम १०(४) के अधीन कार्यालयों को अधिसूचित करना
राजभाषा अधिनियम,१९६३ के अधीन बनाए गए राजभाषा नियम,१९७६ के नियम १०(४) के
अनुसार, केन्द्रीय सरकार के ऐसे सभी कार्यालयों को, जहां ८० प्रतिशत या इससे
अधिक कर्मचारियों को हिन्दी का कार्यसाधक ज्ञान प्राप्त है,सरकारी राजपत्र में
अधिसूचित किया जाना अपेक्षित है. उपर्युक्त नियमों के अधीन रेल मंत्रालय ने अब
तक २८८ रेल कार्यालयों को अधिसूचित करा दिया है.
हिन्दी प्रशिक्षण
केन्द्रीय सरकार के सरकारी काम-काज में वर्तमान द्विभाषिक नीति के सफल
कार्यान्वयन के लिए सभी अहिन्दी भाषी कर्मचारियों द्वारा यथासंभव शीघ्र हिन्दी
कार्यसाधक ज्ञान प्राप्त करना वांछनीय है. इस उद्येश्य को ध्यान में रखते हुए,
रेलवे बोर्ड कार्यालय में और क्षेत्रीय रेलों में भी भारत सरकार की हिन्दी
शिक्षण योजना कार्यान्वित की जा रही है. इस प्रयोजन के लिए, विभागीय व्यवस्था
के अंतर्गत वर्ष के अंत में १७१ अंशकालिक तथा १२ पूर्णकालिक प्रशिक्षण केंद्र चल
रहे थे. गृह मंत्रालय की हिन्दी शिक्षण योजना के अधीन रेलों पर २२ पूर्णकालिक और
७५ अंशकालिक केंद्र चल रहे थे. हिन्दी का कार्यसाधक ज्ञान प्राप्त कर्मचारियों
को हिन्दी टिप्पण और प्रारूप लेखन का व्यावहारिक प्रशिक्षण देने लिए रेलों पर
वर्ष के दौरान ८१ कार्यशालाएं चलाई गयीं.
आलोच्य वर्ष के दौरान ५८५ परिचालनिक और प्रशासनिक कर्मचारियों ने अपने निजी
प्रयासों से निर्धारित हिन्दी, हिन्दी टंकण और हिन्दी आशुलिपि की परीक्षाएं
उत्तीर्ण की हैं.
गत वर्ष १९८२-८३ की तुलना में वर्ष १९८३-८४ के अंत तक ऐसे कर्मचारियों की
संख्या, जिन्हें हिन्दी में सेवाकालीन प्रशिक्षण दिया गया और जिन्हें अब तक
हिन्दी टंकण और हिन्दी आशुलिपि में प्रशिक्षण किया जा चुका है, नीचे दी गयी हैं:
 ३१ मार्च, १९८३ को ३१ मार्च, १९८४ को
हिन्दी १,१०,१५६ १,२३,४४८
हिन्दी टंकण २,७३८ २,८२७
हिन्दी आशुलिपि १,२३४ १,३०५
हिन्दी में अधिकाधिक काम करने के लिए प्रोत्साहन
आलोच्य वर्ष के दौरान, २७५१ कर्मचारियों को अपना अधिकाधिक काम हिन्दी में करने
के लिए प्रोत्साहन पुरस्कार दिए गए. ये पुरस्कार गृह मंत्रालय (राजभषा विभाग) की
नगद पुरस्कार योजना के अतिरिक्त हैं.
रेलवे संहिताओं, नियमावलियों आदि का द्विभाषी प्रकाशन
रेलों के काम-काज में हिन्दीं के प्रयोग को बढावा देने के लिए, रेल संहिताओं और
नियम पुस्तकों का हिन्दी में उपलब्ध कराया जाना अत्यंत आवश्यक है. इस आवश्यकता
को देखते हुए, रेल मंत्रालय ने अपनी संहिताओं और नियम पुस्तकों के हिन्दीकरण और
द्विभाषिक मुद्रण के लिए व्यापक उपाय किये हैं. फलत: कुल ७१ नियम पुस्तकों में
से ५२ नियम पुस्तकों का हिन्दी में अनुवाद किया गया और ३४ नियम-पुस्तकें हिन्दी
में अथवा हिन्दी-अंग्रजी द्विभाषी रूप में मुद्रित की गयी हैं. इसके अतिरिक्त,
१० और पुस्तकें मुद्रण के विभिन्न चरणों में हैं.
सहायक साहित्य का प्रकाशन
रेल कर्मचारियों का अपना सरकारी कार्य हिन्दी के माध्यम से करने में सहायता
प्रदान करने के लिए प्रचुर मात्रा में सहायक साहित्य का सृजन और वितरण कराया
जाना भी नितांत आवशयक है. इस संबंध में अपना दायित्व निभाने के लिए, रेल
मंत्रालय ने वैज्ञानिक और तकनीकी शब्दावली आयोग के परमर्श से सांख्यिकी,
यांत्रिक इंजीनियरी, रेल भंडार, सिगनल एवं दूर-संचार, लेखा एवं वित्त, यातायात
वाणिज्य सिविल इंजीनियरी, बिजली इंजीनियरी, और सतर्कता विभागों से संबंधित ९
रेलवे शब्दावलियां प्रकाशित की हैं.इन शब्दावलियों में विभिन्न रेलवे विभागों
में प्रयुक्त होने वाले लगभग ६,५०० तकनीकी शब्दों के हिन्दी पर्याय हैं. इन
शब्दावलियों की पर्याप्त प्रतियां सभी क्षेत्रीय रेलों के कर्मचारियों में वितरण
के लिए भेजी गयी हैं. सहायक साहित्य उपलब्ध कराने के उद्देश्य से "रेलों में
प्रयुक्त टिप्पणियों और प्रारूप के हिन्दी पर्याय " पुस्तिका का परिवर्धित एवं
संशोधित संस्करण तैयार कराया गया है जो मुद्रण के लिये प्रेस में है.
फार्मो का अनुवाद
भारत सरकार की यह नीति है कि आंतरिक कामकाज में प्रयुक्त किये जाने वाले सभी
फार्मो को हिन्दी और अंग्रेजी दोनों भाषाओं में मुद्रित कराया जाना चाहिए. इस
बात को ध्यान में रखते हुए, रेल कार्यालयों,स्टेशनों में प्रयोग किये जा रहे कुल
३१०९६ स्थानीय, सांविधिक तथा मानक फार्मो में से अब तक २३०९६ फार्मो का अनुवाद
किया जा चुका हैं तथा इनमें से लगभग २०,००० फार्मो का द्विभाषी रूप में मुद्रण
किया जा चुका हैं.
देवनागरी टाइपराइटर
रेलों पर हिन्दी में अधिक कामकाज किये जाने के कारण, देवनागरी टाइपराइटरों की
संख्या भी उत्तरोत्तर बढ़ती गयी हैं. मार्च, १९८३ में भारतीय रेलों पर देवनागरी
टाइपराइटरों की संख्या २७६८ थी जो अब बढ़कर २८०७ हो गयी हैं.
