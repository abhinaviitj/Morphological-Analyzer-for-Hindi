<ळिटेरटुरे><ःउमोउर्><णगर्,अम्रिट्लल्><छ्हकल्लस्><१९८६><षज्पल् ' शोन्स्><ढेल्हि><१०२-१०७><२०००><णगर्,अम्रिट्लल्-छ्हकल्लस्-ःउ-औ>

+ खैर, इस समय तो बुलबुल, बटेरों और तीतरों का तज़किरा छिड़ा है. इनकी लड़ाइयां
भी खूब-खूब होती हैं, चोंचें चलती हैं, ये परिन्दे आपस में एक-दूसरे पर
झपट-झपटकर वार करते हैं, चारों तरफ इंसान तमाशाइयों की भीड़ खड़ी होकर इनका
हौसला बढ़ाती है,"और ले बेटे! काट ले और काट ले! हुमक के! जियो बेटे, वाह
वाह!" का समां बंध जाता है. इनकी हार-जीत पर सैकड़ों-~हज़ारों का सट्टा हो
जाता है. गरज़ यह कि इन पंछियों की लड़ाइयों का भाव रूपये, आने, पाई से अब तक
बंधा है. इसीलिए ल़्अड़ाकू परिन्दों की खुराक और देख-सम्भाल में उनके पालने वाले
दिल खोलकर खर्च करते हैं. इनके उस्ताद और खलीफा होते हैं, दंगल उस्तादों के
नाम से होते हैं; इनकी हारी-बीमारी, चोट-चपेट के लिए दवाएं हैं, शक्तिदाता
जड़ी-बूटियां हैं, पालने और लड़ाने के नियम हैं, पोथियां हैं--यानी कि वह सब
टीमटाम है जो मनुष्य के शौक और सट्टे के सिद्धान्तों का समन्वय करती है.
वैसे हमें न तो सट्टे का शौक है और न जानवर पालने का. सच पूछिए तो हमारी
ऐसी हैसियत ही नहीं. हम आमतौर पर उन्हीं जानवरों की लड़ाइयां देख पाते हैं जो
हमारे-आपके घरों में बरबस बस जाते हैं, मसलन चींटी, चूहे, मक्खी, मच्छर,
खटमल वगैरह. दाना ले जाती हुई एक चींटी से दूसरी चींटी की रस्सा-~कशी, चूहों
की चूं-चूं और उछल-कूद-मार, मच्छरों का भन्ना-भन्नाकर एक-दूसरे पर वार
करना अपना एक अन्दाज़ तो रखता ही है; मगर इनकी चर्चा बेकार है क्योंकि
इनकी लड़ाइयों पर सट्टा नहीं होता.
भगवान भला करे हमारे पुराने प्रालितेरियन पड़ोसी कादिर भाई का, जिनकी बदौलत
तीतर, बटेर और बुलबुलों के दंगल हमें देखने को अक्सर मिल जाते हैं. उनकी दुकान
के सामने फुटपाथ पर कोई मौसम नहीं जाता जबकि एक न एक दंगल न होता हो. खयालगोई
के दंगल, तीतर, बटेर, बुलबुल, मुर्ग और अगिन चिड़िया के दंगल, बारहमासियों के
दंगल-कुछ न कुछ होता ही रहता है. चलती सड़क से जन-जनार्दन सिमटकर जब भी `वाह
वाह' और `लपक के बेटे' का आकाशफोड़ शोर मचाते हैं तो हम सारे `इज़्मों' से
पगहिया तुड़ाकर अपने छज्जे पर खड़े हो इनका तमाशा देखने से चूक नहीं सकते.
अहिंसा के सिद्धान्त को मानते हुए भी इन लड़ाइयों के मज़े से हम इनकार नहीं कर
सकते.
तो आइए, पहले बटेरों पर ही बातचीत हो जाए. यह मैं निवेदन कर चुका हूं कि
नवाबी लखनऊ में बटेरों की बादशाहत थी. पण्डित रतननाथ दर `सरशार' अपनी `आज़ाद
कथा' में सफशिकन के बहाने लखनऊ के बटेर को अमर कर गए हैं.
वैसे इन पंछियों की लड़ाई का मौसम कार्तिक गंगानहान से लेकर फागुन तक होता है,
मगर बटेर गर्मी और सर्दी दोनों ही ऋतुओं में लड़ते हैं. दोनों ऋतुओं में बटेरों
की जातियां भी अलग-अलग होती हैं. गर्मी में `चिनख' बटेर लड़ता है और जाड़ों में
`घाघर'. चिनख घाघर से छोटा होता है और वज़न में छटांक-डेढ़ छटांक का होता है.
चिनख की चार किस्में होती हैं; चिनख पोटिया, घाघर पोटिया, असल चिनख और
कलपोटिया. घाघर पोटिया चिनख और घाघर की संकर जाति है. ये चारों किस्म के बटेर
गर्मी के मौसम में ही मस्ताते हैं.
सर्दी में घाघर लड़ाया जाता है. यह चिनख से बड़ा और तोल में आध पाव ढाई छटांक
तक का होता है. इसकी दो किस्म होती हैं, असल घाघर और चिनख घाघर की संकर
जाति घाघर पोटिया.
लड़ाकू बटेरों की परवरिश में बड़ी लागत लगाई जाती है. काकुन तो ये चुगते ही
हैं, लड़ाने की तैयारी में इन्हें मेवे, केसर, मुश्क और जड़ी-बूटियां भी खिलाई
जाती हैं.
इनकी काबुकों में चूल्हे की राख या छनी हुई बारीक मिट्टी बिछा दी जाती है,
जिसमें लोट-लोटकर ये अपनी मस्ती बढ़ाते हैं. इन्हें नहलाया जाता है,
आवश्यकतानुसार धूप-छांह भी दी जाती है. चैत में इनके बच्चे पैदा होते हैं; वे
चैतुवे कहलाते हैं. साल दो साल पुराने पोढ़े बटेर कुरीज कहलाते हैं, जो बाकी
चालू फसल में लिए जाते हैं वे `नए' कहलाते हैं. ये तीनों आपस में लड़ाए जाते
हैं. घर में लड़-लड़कर पोढ़े होते हैं; जो बहादुर निकलते हैं वे दंगलों में
भेजे जाते हैं. लड़वैये बटेरों की चोंचें उस्तरे से बारीक बनाई जाती हैं ताकि
उम्दा मार कर सकें.
बटेरों की लड़ाई देखने में बड़ी सनसनीखेज होती है. ये नन्हा बूटेदार कत्थई या
काले रंग का पहाड़ी जानवर अपने प्रतिद्वन्द्वी को देख पर फुलाते और बड़ी शान
से पैंतरे बदलते हुए अचानक उछलकर वार करता है, कभी खींच मारता है,कभी
मुर्री लगता है, कभी फाड़ता है तो कभी दुश्मन की आंखों में चोंच मारता है या
उसकी चोंच तोड़ता है. लड़ते-लड़ते बटेर लहूलुहान हो जाते हैं, जितना लड़ते
हैं उतना गरमाते हैं. हरैला बटेर जीतने वाले से अपनी जान छुड़ाकर सीधा नोक-~दम
पाली बाहर भागता है, वरना जीतने वाला उसकी जान न छोड़े.
अब तीतरों की बात सुनिए. टीले मैदानों में तीतर चुगते, खाली पिंजरा लिए 'लियो
बेटे हुईं-हुईं' की हांक मारते तीतर-प्रेमीजन गली-मुहल्लों और गांव-~खेड़ों में
आपने अक्सर देखे होंगे. तीतर बड़ा मस्त और ताकतवर जानवर होता है. वह चैत में
पैदा होता है और सर्दी में मस्त होकर लड़ता है. लड़वैये तीतरों की खुराक भी
बटेर की तरह कीमती होती है. वैसे इसे मिट्टी, आटा और दीमक भी चुगाया जाता है.
पालने वाले अपने घरों में इनके लिए एक नलची-सी बना कर उसमें बारीक मिट्टी भर
देते हैं ताकि ये खूब लोटें-पोटें. गर्मी में पानी से तर बालू भर देते हैं.
इनकी चार जातियां होती हैं और चार किस्में. ये देसी, गंगा-~पारी, दक्खिनी और
दोगली जातियों के होते हैं. रंग-भेद के अनुसार ये भूरिया, मेहंदिया, करौंदिया
और काले कहलाते हैं. इनकी लड़ाई के दांव-पेंच भी देखने के काबिल होते हैं. ये
अपने दुश्मन की आंख काटते हैं, चोंच में चोंच डालकर ज़बान काटते हैं, जिसे
'कुफल मारना' कहा जाता है, दुश्मन की खोपड़ी में चोंच मारने को 'डंक मारना'
कहते हैं, एक ही स्थल पर बराबर आघात किए जाने का टेक्निकल नाम 'एक ठौर
मारना' है और चंचल गति से दुश्मन के शरीर के हर भाग पर आघात करने को
'फड़कमार' कहते हैं.
अब दास्ताने बुलबुल सुनिए. सर्दी में पीतल के अड्डों पर बुलबुल लिए इनके शौकीन
भी आपको अक्सर मिल जाएंगे. इनकी चार किस्में होती हैं, सफेद, काला, काला-सफेद
और तौखी. अमरूदों के बाग में अक्सर ये पाए जाते हैं. इनका भोजन अधिक कीमती नहीं
होता. भुने हुए चने का बेसन इन्हें खिलाया जाता है. जब लड़ना होता है तो
दस-बारह घंटे पहले से इन्हें भूखा रक्खा जाता है. प्रतिद्वन्द्वी को देखते ही
ये भूखे बुलबुल एक-दूसरे पर झपट पड़ते हैं, एक पंजे से चोंच और दूसरे से पंजा
पकड़कर ये गुंथ जाते हैं. जो ताकतवर होता है वह कमज़ोर को दबाकर पड़ जाता है
और कमज़ोर उसके पंजों से छूटने के लिए जी-~जान से प्रयत्न करता है.
इनकी परिचर्या भी बड़ी सावधानी से होती है. अड्डे पर लिए-लिए इन्हें बराबर
घर-बाहर घुमाया और उड़ाया जाता है. इन्हें दंगलों में लड़ाने के लिए यह आवश्यक
होता है कि एक ही जगह रखकर लड़ाने की प्रैक्टिस न की जाए, वरना ये दूसरी जगह
न लड़ेंगे. हारा हुआ बुलबुल मुंह घुमाकर बैठ जाता है, विजयी से नज़रें नही
मिलाता. इस तरह तरह-तरह के शौक हैं, शौकों के पीछे आदमी तबाह है और तबाही
में लड़ाई की बात तो आ ही जाती है.
अगर आदमी के दुम होती
मनुष्य की एक आदत होती है, जिन बातों की उसे कुदरती चाहना हुआ करती है
उन्हें वहसबसे पहले अपने साहित्य में प्रदर्शित करता है. प्रमाण के लिए
चन्द्रमा की बात ही ले लीजिये, आज तो इंसान ने करीब-करीब उसे पा ही लिया है,
परन्तु सदियों पहले ही साहित्य में उसकी यह तड़प तरह-तरह से प्रकट हो चुकी थी.
चांद को न देख पाने वाले बेचारे अंधे महाकवि सूरदास तक मनुष्य की उस कुदरती
चाहना के गीत गा गये कि 'मैया मैं तो चन्द खिलौना लेहौं.' इसी प्रकार दुमदार
बनने की चाहना भी कुदरती तौर पर मनुष्य जाति की रही है. चूंकि भगवान ने मनुष्य
को सचमुच ही दुम नहीं दी इसलिये उसने दुम सम्बन्धी कई मुहावरे बना डाले. हम
आप सभी अक्सर मौका पड़ने पर कहा करते हैं: वो देखो, वो आदमी कैसा दुम दबाए
भागा जा रहा है. या फलाना तो फलाने के आगे सदा दुम ही हिलाता रहता है. इसके
अलावा आपने दुमचल्ला या पुछल्ला शब्दों का प्रयोग
भी अक्सर किसी न किसी के लिए किया ही होगा. इससे यह साबित होता है कि आदमी केवल
दुम ही नहीं चाहता बल्कि अपनी दुम को सजाना भी चाहता है. बछेड़े भी दुमें उठाये
हुए किलोले मारते हैं, बिल्लियां जब क्रोध में उन्हें तान-तान कर एक-दूसरे पर
गुर्राती हैं या बन्दर जब मुंडेरों पर अपनी-अपनी दुमें पटका कर सानन्द बैठते
हैंतो कितना सुहाना मालूम होता है.
अगर आदमी के दुम होती तो सोचिये कि लोग-लुगाइयों के फैशनों में क्या-~क्या
परिवर्तन हो जाते. हज़रतगंज, कनाट प्लेस, कलकत्ता, बम्बई, लन्दन, न्यूयार्क या
मास्को आदि की सड़कों पर लोग-लुगाइयां शाम को अपनी-अपनी दुमें उठाते हुए गंजिंग
किया करते, कैसा भला लगता. तब औरतों की दो चोटियों में रिबन तो लटकते ही रहते
मगर तीसरा रिबन उनकी दुमों को भी बहार दिया करता. जब चलतीं तो पीछे से लगता
दो-तीन रिबनदार दुमों वाली ट्राइसिकिल जा रही है. पीठ पर चोटियां लहरातीं,
जमीन पर दुम लहरातीं सच मानिये, आशिकों का हुजूम बढ़ जाता.
आदमी के अगर दुम होती तो उसका रूप ही निखर उठता यानी कुछ का कुछ होता. उस रूप
को पाने के लिए हमारा यह प्रस्ताव है कि आदमी की दुम उगाई जाए.
हम जानते हैं कि इस दुम के प्रस्ताव पर आप लोग हंस पड़ेंगे, मगर तनिक सोचिये
तो सही कि दुमदार आदमी की शान ही कुछ और होती. आजकल अखबारों में चित्र छपते
हैं अक्सर उनमें बड़े-बड़े जुलूसों के चित्र आप देखते ही होंगे. आपने यह भी
गौर किया होगा कि लोग बांस की खपचियों पर नारे वाले पोस्टर बांध कर उन्हें
उठाये-उठाये चलते हैं. अगर दुमें होती तो ये नारों वाले पोस्टर लोग बाग अपनी
दुमों में बांधकर निकाला करते. इससे कई लाभ होते-एक तो यह कि बांसों की
राष्ट्रीय 'इकानामी' हो जाती और दूसरे यह कि नारों की सचाई और बढ़ जाती.
मान लीजिये कि पोस्टर पर लिखा है कि 'हमारी मांगे पूरी हों.' अब सवाल यह उठता
है कि किस की मांगे पूरी हों. बांसों की ? अगर दुमों में पोस्टर लटकते होते तो
यह प्रश्न ही न उठता. आप कह सकते हैं बजाय बांसों के मांगें दुमों की कही
जातीं, मनुष्य से फिर भी उनका सीधा सम्बन्ध न होता. मगर नहीं, यों सोचना ही
गलत है, क्योंकि बांस तो आज की तरह तब भी धरती से ही निकलता, लेकिन दुम
आदमियों के ही निकला करती.
दुम होती तो और कई फायदे थे. मसलन सिनेमा में प्रेम दृश्यों कि महिमा बढ़
जाती. हीरो-हीरोइन मुहब्बत का गीत गा कर सीन के आखिरी शाट में जब प्रेमोन्मत्त
होकर अपनी भाव विभोर दुमें हवा में फरफराते हुए उन्हें एक-दूसरे से रस्सी की
तरह गूंथना शुरू करते तो सारा हाल तालियों की गड़गड़ाहट से गूंज उठा करता.
दर्शकों की दुमें अपनी-अपनी कुरसियों पर फटाफट दांए-बाए लगतीं. दुमों के सिरों
पर उगे हुए बालों के गुच्छे आस-पास के दर्शकों को सहलाने लगते. बड़ा प्यार,
बड़ा भाईचारा बढ़ता.
दुम से और भी कई फायदे होते. आज अनेक देशों की सरकारों को मलेरिया उन्मूलन के
लिये मच्छरों से लड़ना पड़ रहा है. लाखों करोड़ों रूपयों की दवाएँ छिड़की जाती
हैं मगर मच्छर कम नहीं होते और मलेरिया बढ़ता ही जाता है. अगर आदमी के दुम
होती तो ये समस्या चुटकी बजाते हल हो जाती. गाय-बैलों को कभी आपने गौर से
देखा होगा, मच्छर उनकी पीठ पर बैठता है, जब तक वो तफरीह करता है तब तक तो
उनके रोओं में फुरफुरी उठती रहती है, मगर ज्योंही उसने डंक गड़ाने की कोशिश की
नहीं कि फट से दुम का कोड़ा पड़ता है. इसीलिए आपने आज तक कभी किसी दुमदार को
मलेरिया होते न देखा होगा न सुना होगा. यह केवल के बेदुम आदमियों को ही होता
है. इसी तरह दुम से मक्खियों का नाश भी किया जा सकता है.
दुम होती तो एक और भी बड़ा अच्छा दृश्य देखने को मिला करता. कल्पना कीजिये कि
दफ्तर के एक कमरे में चपरासी, बाबू, बड़े बाबू, साहब और छोटे साहब सब एक साथ
मौजूद हैं और बाबू की दुम बड़े बाबू के आगे हिल रही है, बड़े बाबू की दुम साहब
के आगे और साहब की दुम बड़े साहब के आगे हिल रही है. और बेचारा चपरासी
इन बड़े-बड़े दुमदारों के तुफैल में चारों ओर खुशामद में अपनी दुम लहरा रहा
है. बडा मजा आता. दुमें होती तो यार लोग बजाय एक दूसरे के कन्धों पर हाथ रखने
के घनिष्ठता से दुमें जोड़-जोड़ कर चला करते.
यदि मानवता की दृष्टि से देखिये तो भी दुम का महत्त्व चौगुना-अठगुना बढ़ जाता
है. आपने रामायण में पढ़ा होगा कि जब अहिरावण भगवान् रामचन्द्र और श्री लक्ष्मण
जो को सोते में उठा ले गया तो हनुमान जी उनकी रक्षा के लिए दौड़े-दौड़े गये.
हनुमान जी के पास दुम थी इसलिए फौरन उसे बढ़ा-बढ़ा कर एक किला बनाया और उसमें
सोते हुए भगवान् और लक्ष्मण जी को सुरक्षित करके आप पहरे पर बैठ गये. सर्दी,
बरसात की रातों में फुटपाथ पर सोने वाले असहायों को जब हम देखते हैं तो मानवता
की भावना से प्रेरित होकर यह बात मन में उठती है, काश कि हमारे भी हनुमान जी
ऐसी दुम होती तो हम फौरन उसका सायबान बनाकर जहां-तहां खड़े हो जाया करते. अब
तक एक ही चित्र लोगों के सामने है, वह ये कि भगवान् कृष्ण छगुंलिया पर गिरि
गोवर्धन उठाये बाढ़ पीड़ितों की रक्षा कर रहे हैं, लेकिन अगर हमारे दुम होती
तो लखनऊ में बाढ़ आने पर अपनी दुम का सायबान बनाये हुए हम सब अवश्य ही
शरणार्थी कैम्प चलाते. फोटोग्राफर हमारी तिरंगी फोटुएं लेते और घर-घर में
हमारी तस्वीर टंगी होती. अब तक लोग केवल बजरंगबली के लिए ही श्रद्धापूर्वक कहा
कहते हैं कि 'बोल लम्बी पूंछ वाले की जय!' तब हमारी शान में भी इसी तरह की
जय-~जयकारें बोली जातीं.
आदमी की दुम के बारे में इतनी देर से तरह-तरह के ख्याल दौड़ाते हुए, सच
मानियेगा कि अब तो हम एकाएक उसके लिए तड़पने लगे हैं. वैज्ञानिकों से हमारी
अपील है कि विश्व मानव का शारीरिक और आत्मिक सौन्दर्य बढ़ाने के लिए इंसान को
दुमदार बनाने की तरकीब सोचें. आजकल नेत्रदान, रक्तदान आदि तरह-तरह के दान
मनुष्य लोग किया करते हैं, मेरा ख्याल है कि अगर 'पशु-सम्पर्क-समाज' की
स्थापना करके हम लोग मरते पशुओं से ये अपील करें कि मानव सौन्दर्य की वृद्धि
के लिए आप लोग अपनी दुमें दान कर दीजिये तो कभी न कभी उनका हृदय-परिवर्तन भी
हो ही जायेगा और वे अति उदार होकर पशु-जगत में दुम-दान-आन्दोलन चला देंगे.
लेकिन यहीं एक खराबी समझ में आने लगी है. मान लीजिये कि अगर किसी मनुष्य को
कुत्ते की दुम लगाई गयी तो वह बारह बरसों तक धरती में गड़ी रहने के बाद भी
टेढ़ो की टेढ़ी ही रहेगी.
