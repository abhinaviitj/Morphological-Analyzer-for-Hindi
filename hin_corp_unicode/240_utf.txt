<औङ्ङिचिअल् अन्ड् ंएडिअ ळन्गुअगेस्><ळेगिस्लटिवे><आनोन्><ऊ.फ्. ळेगिस्. छोउन्चिल् डेबटेस् ८५><१९८५><ऊ.फ्. घोव्ट्><ळुच्क्नोत्><२२ टो २७><२३००><आनोन् - ऊ.फ्. ळेगिस् छोउन्चिल् डेब्. ८५>

देश के समक्ष विद्यमान समस्याओं का समाधान निकालने में वह अद्वितीय थीं.
उनके अवसान के साथ भारत के इतिहास के एक युग का अन्त हो गया. उनका
व्यक्तित्व व कृतित्व दोनों ही चिरकाल तक भुलाये नहीं जा सकते. उनका नाम
स्वर्ण अक्षरों में अंकित रहेगा.
मनुष्य की सभी अच्छाइयों, बुराइयों के साथ वे सामान्य से विशिष्ट बनीं.
झंझावतों के बीच अडिग रहकर उन्होंने राष्ट्र को आगे बढ़ाया, एकता कायम की
व दृढ़ता लायीं. उनकी प्रतिभा, निर्णय-~शक्ति और स्थिर बुद्धि में
राष्ट्र के सर्वोच्च पद के दायित्व को वहन करने में उन्हें मदद पहुंचायी.
कठिनाइयों ने उन्हें अदम्य व अजेय बनाया.
उन्होंने देश की राजनीति को एक दिशा दी, प्रगति का आधार प्रदान किया तथा
विदेशों में सम्मान बढ़ाया. अस्थिरता, अराजकता, फासिस्टवाद के खिलाफ
संघर्ष करना तथा मिलकर कार्य करना सिखाया. उनके असामयिक निधन से पूरे
राष्ट्र को आघात पहुंचा है.
श्री बल्देव आर्य--
मान्यवर, भूतपूर्व प्रधानमंत्री श्रीमती इन्दिरा गांधी इस देश की
अद्वितीय महिला थीं, उन्होंने देश को जो दिशा दी उसी का परिणाम है कि आज
देश प्रगति के पथ पर आगे बढ़ रहा है. इतना ही नहीं उन्होंने इस देश में
एकता और अखंडता की जो नींव डाली उससे हमारा देश मजबूत हुआ और हम यह समझते
हैं कि उसकी यह नींव हमेशा मजबूत रहेगी. जैसा की कहा जाता है कि जब तक
सूरज और चांद रहेगा जब तक इन्दिरा गांधी का नाम इन चीजों के साथ जुड़ा
रहेगा. मान्यवर, इतना ही नहीं गरीबी को दूर करने का जो कार्य श्रीमती
इन्दिरा गांधी ने शुरू किया था उससे करोड़ों बेघर-~बार लोगों को
नंगे-भूखे लोगों को राहत मिली और उन्होंने राहत की साँस ली. हमारे देश
में ऐसे लोगों की तादाद बहुत है और थी जो गरीबों की रेखा से नीचे हैं.
उन्होंने २० सूत्रीय कार्यक्रम दे करके देश के गरीबों को ऊपर उठाने का जो
अभियान चलाया उससे देश के उन गरीब लोगों को बहुत बड़ा लाभ पहुंचा है.
इतना ही नहीं आप और हम सभी इस बात को जानते हैं कि अन्तर्राष्ट्रीय
क्षेत्र में, जैसा कि अपने भी उनके निधन के शोक प्रस्ताव में पढ़ा है कि
अन्तर्राष्ट्रीय क्षेत्र में भारत को ऊंचे स्थान पर ले जाना, ऊंचे स्तर पर ले जाना, यह सारा प्रयास श्रीमती इन्दिरा गांधी का
ही था. वे निर्गुट देशों की नेता भी थीं. दिल्ली में निर्गुट सम्मेलन हुआ
था, जिसकी कि वे अध्यक्षा थीं. मैं यह कह सकता हूं और मैं ही नहीं सारा
देश इस बात को मानता है कि वे निर्गुट देशों की नेता थीं. उन्होंने भारत
को ऊंचा उठाने का प्रयास किया, इसीलिए वे लोग जो हमारी तरक्की को पसन्द
नहीं करते थे, जो लोग हमारी उन्नति में बाधक थे, उनको यह बात अच्छी नहीं
लगी. जिस तरह से उनकी हत्या की गई, उसकी भर्त्सना समस्त देश ने की,
अन्तर्राष्ट्रीय जगत ने की. ऐसी स्थिति में वे हमसे अलग हुई, लेकिन उनके
न रहने पर भी आज देश उनके पद चिन्हों पर चल रहा है और उससे राष्ट्र को
मजबूती मिल रही है. मैं समझता हूं कि इस देश के गरीब, हरिजन और आदिवासी
हमेशा इस बात को याद रखेंगें कि उनका ऊंचा उठाने का जो कार्य श्रीमती
गांधी ने उठाया था, वह बराबर आगे भी चलता रहेगा, ऐसी हम आशा करते हैं. इस
देश में इस समय जो कुछ दिखाई दे रहा है, वे इसी देश की निर्मात्री थीं.
हम कह सकते हैं कि इस देश को बनाने में श्रीमती गांधी ने जो योगदान दिया
है, जो उन्होंने कार्य किये है, वे इस देश की जनता को हमेशा याद
रहेंगे. उन्होंने देश की बुनियाद की मजबूती प्रदान की है.
मैं इन शब्दों के साथ श्रीमती गांधी को अपनी तरफ से, अपने साथियों की तरफ
से और सदन की ओर से अपनी श्रद्धांजलि अर्पित करता हूं.
श्री मान्धाता सिंह--
मान्यवर, इलाहाबाद से सम्बद्ध होने के नाते इन्दिरा जी को बहुत निकट से
देखने का और उनके साथ सन् ४२ के आंदोलन में थोड़ा काम करने का सोभाग्य
मुझे भी प्राप्त हुआ है. शब्दों में उनके गुणों का वर्णन करना एक असम्भव
सी बात है और कहानी इतनी लम्बी है कि सदन के पास इतना समय नहीं है कि
भावुकता के प्रवाह में बहुत अधिक बातें कही जा सकें क्योंकि संस्मरणों की
ऐसी श्रृंखला दिमाग में गुजरती जा रही है कि उन सबका वर्णन करना मेरे लिए
सम्भव नहीं होगा. मैं संक्षेप में केवल इतना ही कहना चाहता हूं, इतिहास
का एक छोटा विद्यार्थी होने के नाते कि जिस तरह से फ्रांस में जो राज्य
क्रांति हुई थी, वह फ्रांस रेव्योलूशन एक महत्वपूर्ण घटना थी, जिसके बाद
जनतन्त्र का विकास हुआ. उस क्रांति के बाद नेपोलियन बोनापार्ट का उदय हुआ
जो बाद में देश का सम्राट बन बैठा. लेकिन इतिहासकारों ने नेपोलियन को
`चाइल्ड आफ दि रेव्योलूशन" माना था. इन्दिरा जी की मृत्यु के बाद एक
पत्रिका में एक लेख लिखने के सन्दर्भ में मुझे यह बात याद आयी और उस लेख
में जो फ्रेज मैंनें लिखा था उसे यहां दोहराना मैं उचित समझता हूं.
इतिहास का छोटा सा विद्यार्थी होने क
ए नाते मेरा यह मूल्यांकन है और भविष्य में इतिहासकारों का भी यह
मूल्यांकन होगा कि अगर नेपोलियन बोनापार्ट "चाइल्ड आफ दि फ्रांस
रेव्योलूशन" था तो इन्दिरा जी को अगर "चाइल्ड आफ दि फ्रीडम स्ट्रगल" कहा
जाय तो यह गलत नहीं होगा. मान्यवर, स्वतन्त्रता आन्दोलन में, सन् ४२ में,
आपने अभी उनके विवाह का रेफ्रेन्स पढ़ा, उनके विवाहोत्सव में उपस्थित
रहने का मुझे भी सौभाग्य प्राप्त हुआ, उस विवाह के तुरन्त बाद, मुझे याद
आ रहा है कि क्रीप्स मिशन आया हुआ था उन दिनों दिल्ली में और देश के बड़े
नेता दिल्ली में थे, लेकिन इधर विवाह की तारीख पड़ गई थी रामनवमी के दिन,
आनन्द भवन में विवाह का आयोजन था, क्रीप्स मिशन से छुट्टी लेकर सभी
राष्ट्रीय नेता जवाहर लाल नेहरू के सात इलाहाबाद आये, विवाह सकुशल
सम्पन्न हुआ और कुछ ही महीनों बाद अगस्त में भारत छोड़ो आन्दोलन प्रारम्भ
हो गया और वह नवविवाहित दम्पति ने हम लोगों से विचार-विमर्श और बहस के
उपरान्त यह निर्णय लिया कि चूंकि अंग्रेजी सेना ने इलाहाबाद में आन्दोलन
को कुचल दिया था तो राय यह बनी कि इलाहाबाद चूंकि आल इंडिया कांग्रेस का
हेड क्वार्टर है और यहां कुछ हो नहीं पा रहा है
, तो सत्याग्रह की कतार शुरु की जाय और हम लोगों का अनुरोध भाई फिरोज ने
और इन्दिरा जी ने स्वीकार कर लिया और मुझे वह १० सितम्बर १९४२ का दिन याद
आ रहा है, हम लोगों ने ट्रैफिक जाम किया और इन्दिरा जी फिरोज के साथ पहली
बार जेल की यात्रा में शामिल हुई. जब वह जेल से निकलीं, तो वर्तमान
प्रधान मन्त्री राजीव का जन्म हुआ. इस प्रकार राष्ट्रीय आन्दोलन में बचपन
से उनकी ट्रेनिंग होती गई और राष्ट्रीय आन्दोलन समाप्त होने के बाद ४७
में देश के आजाद हो जाने के बाद जवाहर लाल नेहरू के प्रधान मन्त्री बन
जाने के बाद ऐसा शुभ अवसर मिला कि जेल में तो बैठ कर वह कुशल अध्यापक का
रोल तो अदा ही कर रहे थे, जहां इन्दिरा जी की चेतना जाग्रत हुई और उन
चिट्ठियों का प्रकाशन हुआ. ग्रन्थों के रूप में और जिनकी पढ़ कर हम लोग
जागृत हुये और लाखों नवजवानों के लिए वह ग्रन्थ मार्गदर्शक बन गये, उसी
प्रकार नेहरू जी के प्रधान मन्त्री बन जाने के बाद जितनी अच्छी ग्रूमिंग
उनकी देश सेवा में और राजनीति में एक योग्य पिता के सानिध्य में रहकर
हुई, इसके साथ ही प्रशासनिक कार्यों को निकट से देखने का सुअवसर मिला कि
शायद ही विश्व के इतिहास में किस
ई भी राजनेता की इतनी अच्छी पोलिटिक्ल ट्रेनिंग, पोलिटिकल ग्रूमिंग का
अवसर मिला हो और इसका प्रभाव हुआ कि उन्होंने प्रधान बनते ही, इसके पहले
कांग्रेस अध्यक्ष बनते ही उन्होंने ऐसे कार्य शुरू किये जिससे उनकी
प्रतिभा का विकास होता गया और कांग्रेस संगठन को एक नया स्वरूप मिलने
लगा. हो सकता है कि कुछ लोगों को वह स्वरूप पसन्द न हो. उन्होंने
कांग्रेस के अन्दर संघर्ष की शुरूआत की लेकिन कांग्रेस को मजबूत बनाया.
उस समय जिनको जनता सिन्डीकेट के नाम से जानती थी उनको उखाड़ फेंकना कोई
मामूली बात नहीं थी. उनकी प्रथम राजनैतिक महत्वपूर्ण उपलब्धि सिन्डीकेट
को उखाड़कर फेंकना था, उसके बाद उनके बर्चस्व संगठन पर हो गया और प्रधान
मन्त्री के रूप से उन्होंने अनेक काम किये. देश के अन्दर और
अन्तर्राष्ट्रीय क्षेत्र में जो उपलब्धियां उनकी रहीं, उनमें सबसे
महत्वपूर्ण बात यह है कि संसार के जनतांत्रिक समाजवादी देशों से उन्होंने
निकट का सम्बन्ध कायम करने का प्रयास प्रारम्भ किया और समाजवादी देशों से
वह सम्बन्ध कितना लाभदायक सिद्ध हुआ है, यह कहने की बात नहीं हैं.
उन्होंने भारत की नीति को एक स्पष्ट दिशा दी है और उसका फल हम
लोगों को मिल रहा है और आगे भी उसका लाभ मिलता रहेगा. यदि हम उनके दिखाये
हुये रास्ते से विचलित नहीं होते. मान्यवर, एक विशेषत की ओर मैं सदन का
ध्यान और आकर्षित करना चाहता हूं. मैं चूंकि शिक्षक समुदाय से सम्बन्धित
हूं और मैंने यह पाया था कि शिक्षकों के प्रति इन्दिरा जी को बड़ा स्नेह
था और हमारे संगठन के प्रति विशेष स्नेह था और हमारे संगठन के प्रति
विशेष स्नेह था. जनता पार्टी के शासन काल में हमारे संगठन का जो संघर्ष
चला था उसकी उन्होंने भूरि भूरि भूरि प्रशंसा की थी और राष्ट्रीय पैमाने
पर ही नहीं था वरन् अन्तर्राष्ट्रीय स्तर पर भी उसकी प्रशंसा की थी.
जहां-जहां पर वे गई थी हमारे शिक्षकों के आन्दोलन को उन्होंने बड़ी
प्रशंसा की थी. जब वर्ष १९८० में वे पुन: प्रधान मन्त्री के रूप में
पदारूढ़ हुई थीं, तो उन्होंने जो पहला पब्लिक इंगजमेन्ट प्रोग्राम
स्वीकार किया था वह हमारे संगठन के वार्षिक सम्मेलन में पधारी थीं. उनकी
मृत्यु के कुछ दिन पहले जब २८ मई को हमारा प्रतिनिधि मण्डल उनसे मिला था
तो शर्मा जी भी उसमें थे, साउथ ब्लाक में हम लोगों को मिलने का समय दिया
गया. उस समय हम लोगों ने उनसे एक बात कही थी कि एक षड्यन्त्र चल रहा है.
इस देश में कि शिक्षकों को जन-~तांत्रिक और राजनैतिक अधिकारों से वंचित
किया जा रहा है. हमने उनसे इस दिशा में हस्तक्षेप करने की प्रार्थना की
थी. मैं बड़ी प्रसन्नतापूर्वक इस सदन को यह बतलाना चाहता हूं कि उन्होंने
हमें यह आश्वस्त किया था कि वे अपने वरिष्ठ सहयोगियों से परामर्श करके
इस समस्या को सुलझाने की दिशा में विचार करेंगी. यही नहीं उन्होंने यह
बात सुन कर आश्चर्य भी व्यक्त किया ताकि शिक्षकों को उनके जनतांत्रिक और
राजनैतिक अधिकारों से क्यों वंचित किया जा रहा है और अभी तक वे अपने उन
अधिकारों का उपयोग करते रहे हैं. आज इन्दिरा जी के निधन के पश्चात्
स्थिति बदल गई है और आज हमें तथा हमारे संगठन तथा समस्त शिक्षक समुदाय को
उनके जनतांत्रिक तथा राजनैतिक अधिकारों से वंचित करने के लिए एक डीप
रूटैड षड्यंत्र चल रहा है. मैं शिक्षक समुदाय का सदस्य हूं और इस अवसर पर
इन्दिरा जी को सच्ची श्रदांजलि अर्पित करते हुये यह पुन: स्मरण दिलाना
चाहता हूं कि शिक्षकों को उनके जनतांत्रिक एवं राजनैतिक अधिकारों से
वंचित न किया जाय. हमारी इन्दिरा जी के प्रति यही सच्ची श्रद्धांजलि
होगी. मैं इतिहास का विद्यार्थी हूं और मेरी यह भी मान्यता है कि इस देश
से इन्दिरा जी की ३१ अक्तूबर, १९८४ को मृत्यु हो जाने के बाद नेहरू युग
समाप्त हो गया है. वह चैप्टर क्लोज हो गया है. यद्यपि इन्दिरा जी के ही
सुपुत्र आज इस देश के प्रधान मन्त्री हैं लेकिन इसकी नेहरू युग नहीं कहा
जा सकता है. मैंने यहीं पर लखनऊ में ही बहुत से लोगों को यह कहते हुए
सुना है कि अब स्वतन्त्रता संग्राम सेनानियों की बात मत करो और अब इस देश
का प्रधान मन्त्री स्वतन्त्रता संग्राम सेनानी नहीं है. यह बात मैंने
यहीं लखनऊ में जिम्मेदार लोगों को कहते हुए सुनी है. नेहरू युग का अब
अन्त हो रहा है. अब कोई नया युग प्रारम्भ होगा. इसलिए हमें नेहरू जी के
आदर्शों और इन्दिरा जी की बातों को स्मरण करके संकल्प लेना चाहिए और इसके
लिए यही एकमात्र अवसर है. विश्व के कई अखबार यह लिखा करते हैं कि साहस
और दृढ़ता की इन्दिरा जी प्रतीक थीं. यह बड़ा ही पापुलर वाक्य उन दिनों
में बन गया था शी वाज दि ओनली मैन इन हर कैबिनेट. इन्दिरा जी स्वयं जो एक
महिला थीं लेकिन उनके लिये यहां तक लिखा गया कि वे अपनी कैबिनट में एक
मात्र पुरूष थीं. इससे बड़ी श्रद्धांजलि उनके प्रति कोई दूसरी नहीं हो
सकती है.
मान्यवर, सुई कुछ तेज घड़ी की चल रही है और अन्य माननीय सदस्यों को भी
कुछ विचार रखने हैं. अब मैं एक बात और कह कर अपनी बात समाप्त कर रहा हूं
कि ३१ अक्तूबर, १९८४ की घटना एक बड़ी ही दु:खद घटना थी. आज हम १६ मार्च,
१९८४ की कितने महीने के बाद भी यही कह रहें हैं और उस समय भी इस बात की
वही चर्चा कि इन्दिरा जी की हत्या में कोई राष्ट्रीय और अन्तर्राष्ट्रीय
षड्यंत्र है और उसमें विदेशियों का हाथ है. माननीय इन्दिरा जी की हत्या
केवल सतवंत और बेंअत सिंह नामक इंस्पेक्टर ने ही नहीं की है. मेरा जैसा
व्यक्ति इसको बिलकुल मानने को तैयार नहीं है और सभा सरकारों का और सभी
देशवासियों को जो इस देश में जनतन्त्र को बहाल रखना चाहते हैं उनका
राजनीतिक तथा नैतिक दायित्व है कि खोज निकाला जाय कि वह षड्यन्त्र कौन सा
था, कौन घिनौनी ताकतें थी जिन्होंने ३१ अक्तूबर को इन्दिरा गांधी की दुखद
अंत किया. मुझे ऐसा लग रहा है कि इस मामले में केवल सतवन्त सिंह तथा बेंत
सिंह तक ही मामला सीमित किया जा रहा है. आज ही अखबार में छपा है कि
जासूसी काण्ड और इन्दिरा हत्या काण्ड में कोई सम्बन्ध नहीं है. आज जब
इसको अखबार में मैने देखा तो बड़ी पी ड़ा हुई. इसलिए इस अवसर को उचित
समझते हुए अपनी पीड़ा व्यक्त करना चाहता हूं तथा सदन का आवाहन करना चाहता
हूं, सरकार का आवाहन करना चाहता हूं तथा इस सरकार के माध्यम से केन्द्र
का आवाहन करना चाहता हूं कि पूरी ताकत लगाकर, पूरी बुद्धि लगाकर इस काण्ड
का पर्दाफाश होना चाहिए. उन प्रतिक्रियावादी हिंसक ताकतों का चाहे वे
राष्ट्र स्तर की हों या अन्तर्राष्ट्रीय स्तर की हों, का पता लगाया जाना
चाहिए जिससे असली दुश्मन को पहचाना जा सके. इन शब्दों के साथ मैं अपनी ओर
से तथा शिक्षक समुदाय की ओर से स्व. इन्दिरा गांधी को श्रद्धांजलि अर्पित
करता हूं.
