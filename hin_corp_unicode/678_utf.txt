<ळिटेरटुरे><णोवेल्><ंअल्विय ळद्मिड्हर्><ढय्र><१९८३><शम्ब्हव्न फ्रकस्हन्><ःअपुर्><२२-२९><२३००><ंअल्विय ळ्., ढय्र, णो>

+ लजवंती बहुत प्रसन्न थी.उसने छोटी बिट्टी को बातो के बहाने एकान्त में ले जाकर
शारदाशंकर के विषय में बताया . उनकी प्रशंसा के पुल बांध दिए और ससंकोच उनके
स्वरूपवान होने की बात भी बता दी. उसका मन प्रसन्नता में लाल चिरैया की तरह
चंचल हो रहा था.
उसकी प्रसन्नता के अनेक कारण थे. पिछले तीन वर्षों से वह हाई-~स्कूल की
परीक्षा में मुई अंग्रेजी के कारण फेल हो रही थी. पिछले वर्ष उसने कितना परिश्रम
किया था. परीक्षा के दिनों में वह रोज चार बजे उठ जाती थी और शब्दार्थ और
व्याख्या और निबन्ध रटा करती थी. सौभाग्य से परीक्षा में एक निबन्ध ऐसा आ भी गया
जो उसने याद किया था किन्तु इसी हड़ब़्अड़ी में वह दूसरा रटा हुआ निबन्ध लिख आई
और फिर फेल हो गई. पर अब नहीं; शारदाशंकर कितना अच्छा समझाते हैं, वह कितने
अच्छे हैं. वही जो कभी गन्ना के साथ पढ़ते थे. गन्ना भला क्या पढ़ाता, वह स्वयं
ही हाई स्कूल फेल है.
बड़ी दद्दो के यहां भी उसका मन हल्का नहीं हुआ. उनके घर से निकलने पर दाहिनी ओर
की गली में गेरू के रंग से रंगा द्वार चरना के घर का हैं. वह बड़ी दद्दो के यंहा से
निकल कर चरना के यहां शांती के पास चली आई . चरना बासी खाना खा कर दफ्तर चला
गया था और शांती चूल्हे पर दाल चढ़ा कर घर भर में बिखरे कपड़े और जूठे बर्तन बटोर
रही थी.
'कहो रानी, आज इतनी सूबह-सूबह कैसे निकल पड़ीं ?' शांती ने एक बक्स पर लगा
कप़्अड़ों का ढेर दूसरे बक्स पर ठेल कर उसके बैठने के लिए जगह खाली करते हुए
पूछा.
'यह सुबह है भला? नौ बजने को आए और तुम्हे सुबह लगती है!'उसने शांती की उनींदी
बड़ी आंखों की ओर देखते हुए कहा,'जरा देखो तो,हाय भाभी, तुम कितनी सुन्दर हो. एक
बार तुम्हारा मुंह चूम लेने को जी चाहता है.,उत्तर में शांती केवल मुस्करा दी.
अभी सोकर उठी हो क्या?
'नहीं! आज रात भर सो ही कहां पाए.'
दालान में शांती के दो बच्चे आपस में मार-पीट कर रहे थे,तीसरा इकट्ठा किये
कपड़ो को चारों ओर फेंक रहा था, चौथा,एक वर्ष का फुंसियों से लदा चारपाई पर
पडा धीरे-धीरे रिरिया रहा था.
'इसी चांडाल ने रात को तुम्हें जगाया होगा. है न?" लजवंती ने बच्चे की ओर संकेत
करते हुए कहा.
'उहुं से कह कर शांती कुटिलता से मुस्करा दी,'तुम तो हो बुद्धू! क्या करोगी अभी
से सब जानकर.'
वह लजा गई, 'धत्! बत्तमीज कहीं की!
शांती जोर से खिलखिला पड़ी.
शांती वास्तव में अत्यन्त स्वरूपवती थी. मुहल्ले के महिला समुदाय में सबसे अधिक
सुन्दर !निखरा हुआ चंपई रंग और सांचे में कसे हुए एक-एक अंग में लावण्य ! चरना
जितना ही काला-पुरुष शांती उतनी ही रूपसी शांती ब्याह कर आई थी तो बड़ी दद्दो ने उसे
देखकर कहा था कि पता नहीं चरना लंगूर कहां से यह हूर उठा लाया. पंद्रह वर्ष की
शांती तब समुद्र से प्रादूभूर्त साक्षात लक्ष्मी सी लगती थी. इन सात वर्षों
में पांच बच्चों को जन्म देकर भी केवल उनके गले की हड्डियों पर ही गढ़े बन आये
थे. सभी बच्चे उसी को पड़ते हैं तभी तो लड़की को जन्म देने वाली बहुओं को घर की
बुढ़यां कुछ ईर्ष्या से कुछ व्यंग से उलाहना देती हैं- 'चरना की बहू को देखो,
कुछ हो,साल-साल भर पर एक सोने का अंडा तो देती है.'
'कहों,सुबह सुबह क्या कमाई करके आ रही हो?' शांती ने योंही बात करने की गरज से
पूछा- 'बड़ी खिली-खिली नज़र आ रही हो.'
'तुम एक जगह तो बैठती नहीं हो कि तुम्हें बताऊं.'
'हां. मैं तुम्हारे पास बैठूंगी और तुम्हारे किस्से सुनूंगी और यह सब काम
लड़कों को नहलाना धुलाना रोटी,चौका,बर्तन यह सब काम कोई नौकर आकर कर जाएगा.
करना तो सब पड़ता है. नौकर को तो दोपहर की छुट्टी मिलती है,रात को वह अपने घर
जाता है,कभीकदा वह घर के बाहर निकलता है, कभी सिनेमा जाता है. हम हैं, न दिन
की छुट्टी न रात की. रात को ओर कुछ न सही तो जग कर एक एक को पंखा झलो,ऐसी जिंदगी
भी भला जीने से क्या फायदा.'
'बड़ी अच्छी बात कहीं' - लजवंती ने चिढ़ कर कहा -'जाओ हम जाते हैं. हमने सोचा
था,तुमसे दो मिनट बैठकर बात करेंगे.'
'अच्छा लाजो, दोपहर को आना. तब तुम्हारी बात सुनेंगे. आओगी न ?"
बिना उत्तर दिये लजवंती भाग आयी. जब घर में कहीं भी उसका मन न लगा तो वह खिड़की
के छज्जे पर हल्की-हल्की हवा में हथेली पर ठोढ़ी टिका कर खड़ी हो गयी.
अचानक उसे ध्यान आया कि कहीं शारदा ने उसके न बोलने का बुरा तो न माना हो. पर
उसका मौन तो केवल संकोच के कारण था. शारदा इसे समझ गये होंगे. सबसे वह बोल लेती
है. सिर्फ अपने पिता का सामना बचाती है. क्योंकि वह उसे टोकते हैं तो उसे बुरा
लगता है. और गन्ना भी बाद में नकियाता है. पर आज शारदा के सामने जैसे उसकी जीभ
को लकवा ही मार गया. वह हैं भी तो ऐसे ही. उनके घुंघराले बाल. और उनका
गोरा-गोरा चौड़ा माथा. और उनकी नशीली रतनारी आँखे. और उनका दूधिया खद्दर का
कुर्ता.
जैसे उसके माथे पर नन्ही.नन्ही झींसियां पड़ने लगीं.
उसने अपनी कल्पना में अपने सामने गन्ना को खड़ा किया, उसके बगल में काशी, चरना,
मुनचइया, कपिल, और सोमेश्वर को खड़ा किया और जब वह उसी पंक्ति में शारदा को
खड़ा करने लगी तो उसे ऐसा प्रतीत हुआ जैसे शारदा की आकृति आप सबसे अलग जाकर
खड़ी हो गयी.
जैसे-जैसे दोपहर का सन्नाटा बढ़ता गया,ऊब उसे असह्या होने लगी. गली से होकर
काशी बाहर की ओर जा रहा था. लजवंती ने उसे पुकार कर बुला लिया और अन्वर
जाकर सोते हुए गन्ना को हिला कर जगाया.
'उठो ! अहदी कहीं के !उठो, ताश खेलेंगे !'
'ता-ताश नहीं खेलेंगे. चा-चार जने कहां हैं ?' वह आंखे मल कर फिर लुढ़क रहा.
'सोना नहीं है ! ता-ताश नहीं खेलेंगे.' उसने गन्ना को चिढ़ाते हुए कहा.
बाध्य होकर गन्ना को उठना पड़ा. उठकर वह ताश खेलने वालों को बटोरने चला.
गन्ना के घर आकर ताश खेलने वालों की कभी कमी नहीं होती. गन्ना जिससे भी
कहेगा वही 'यार जा तो रहे थे एक जरूरी काम से खैर!' कहता हुआ धड़कते दिल से साथ
चलने को तैयार हो जायेगा.
दोपहर भर लजवंती,काशी,कैलाशपत ओर गन्ना ताश खेलते रहे. गन्ना दो-तीन बाजियों के
बाद उनींदा होकर ताश के पत्ते गिरा कर सोने चला गया तो लजवंती उन दोनों के साथ
ताश खेलती रही,
सायं पांच बजे तक, जब पांड़े स्नान करके कलेवा करने घर आते हैं, ताश के पत्ते
बराबर फेंटे जाते रहे.
शाम को शारदाशंकर लजवंती के यहां आते हुए भैरों के मंदिर के सामने से गुजर रहा
था तो काशी ने उसे रोक लिया,'सुनिये !'
शारदा के पास चला आया. उसने थोड़ा आगे झुककर मंद स्वर में पूछा,'कहिए, कैसी
पढ़ाई चल रही है ? पार हो जायेगी ?'
शारदा की भौंहें एक बार सिकुड़ आई. फिर भी उसने मुस्कराते हुए पूछा, 'क्यों,
आपका उनका कोई रिश्ता लगता है ?'
'नहीं नहीं. योंही पूछ लिया. आप सचमुच उसके साथ बहुत अधिक मेहनत करते हैं. आपको
देखते ही मालूम हो जाता है.'
शारदा मुस्करा कर आगे बढ़ गया और आगे बढ़ जाने पर अपना होंठ काटा.
सामने गली के भीतर से अपने हाथों को बेढंगे ढंग से झुलाता हुआ चरना आ रहा था.
बगल से गुजरते हुए शारदा को उसने एक बार ध्यान से देखा. वह चबूतरे के सामने से
वैसे ही हाथ झुलाता हुआ सड़क पर निकल गया तो काशी इतमीनान की सांस लेकर चबूतरे
पर से उतरा और गली के भीतर चला गया. जैसे वह चरना के बाहर जाने की प्रतीक्षा कर
रहा था.
पांडे के घर का द्वार भीतर से बंद था. इसलिए शारदा अभी तक दरवाजे के बाहर खड़ा
था. काशी के निकट आने पर दोनों ने एक दूसरे को कनखियों से देखा. संयोग से तभी
द्वार खुला और काशी ने सुना 'आइये' और खुले द्वार पर खड़ी सजी हुई लजवंती को
कनखी से देखता हुआ आगे बढ़ गया.
काशी की मां को मरे अनेक वर्ष होते हैं. पिता तो उनसे भी पहले चले गए थे. जब
मां मरी थी तो काशी और मुनइया काफी छोटे थे. वड़े होने के कारण चरना को इच्छा से
अथवा अनिच्छा से यह घर और मां के दो-चार गहने सम्हालने पड़े. काशी को बड़े होने पर
गहनों के अस्तित्व का पता चला लेकिन कभी उसका साहस न हुआ कि वह चरना से इसकी
चर्चा करे. चरना से तो नहीं, शांती से उसने दो-तीन बार अधिक रुपयों की मांग की.
और जब उसे ज्ञात हो गया कि उसकी आंत-~रिक मंशा शांती पर प्रकट हो चुकी है और उसने
सीधे गहनों में अपने हिस्से की मांग कर दी. शांती के द्वारा उसने चरना तक मकान का
हिस्सा करने की इच्छा भी पहुँचा दी.
काशी इस समय चरना का उत्तर जानने शांती के पास आया था. शांती रसोई में थी.
'कैसा जवाब ? किस बात का?'
काशी ने देखा वह जानकर भी अजान बन रही है.
'ओह !' कहते-कहते शांती की भौंहों में बल पड़ गये, 'उन्होंने कहा है कि गहनों
के बारे में हम कुछ नहीं जानते. मकान के लिए कहा है कि हमसे मिल लें.'
'अब मिल कर बात करने की बात भी क्या हो सकती है. सीधी बात है. हम भइया से
इस बारे में कुछ बात नहीं करना चाहते थे. उसी में सबकी भलाई है. पर खैर.' कह
कर काशी जाने के लिये उठ खड़ा हुआ.
शांती जानती थी कि नौकरीपेशा होने के कारण चरन काशी से डरता है और उससे
बचता है.
'अरे-अरे, एक दम उठ गये. आओ, थाली परस दूँ, खाकर तब जाओ.'
काशी ने सांती की आंखों में आँखें डाल कर मुस्कराते हुए पूछा, 'भाभी' मुनइया
नहीं है ?'
शांती को जैसे जलता हुआ अंगारा छू गया.
'भला इसमें अपलोक की क्या बात है भाभी, यह तो अपनी -अपनी पसंद की बात है.
तुम्ही को नहीं और भी न जाने कितनों को लंगडे-लूले और अपाहिज ही अच्छे लगते
हैं, मैं क्या समझता नहीं.'
वहां से उठकर वह चला आया.
भैंरों के चबूतरे पर बैजू बाबा और कपिल आकर बैठ गये थे.
'आजकल की सब औलादें नालायक होती हैं, समझे कपिल ? यह न समझना कि हम अपनी
संतान के बारे में कुछ कह रहे हैं. हमारा मतलब है कि कलिकाल का धर्म ही ऐसा है.
खाने-पीने का कोई विचार नहीं रह गया. हमारे लायक साहब हैं. उनके लड़के रोज
सबेरे अण्डे का नाश्ता करते हैं ? सुनते हो कपिल ? बताओ, पहले के जमाने में
हमारे घर में लोग अण्डा नहीं खाते थे तो उनका क्या नुकसान हो जाता था. बताओ
कपिल ?'
बैजू बाबा विधुर थे, उनके एक ही पूत्र था जो वकील था और आगरे में प्रैक्टिस
करता था. बैजू बाबा जितने ही पुरातन विचारों को मानने वाले वह उतना ही नयी
रोशनी का. इसीलिये वह बैजू बाबा को अपने साथ नहीं रखता था. बैजू बाबा यहां
रहते थे. साल-दो साल में कुछ दिन को आगरे रह आते थे.
कपिल अन्यमनस्क होकर उनकी बात पर 'हां हूं' करता रहा.
कपिल को चारपाई से उठे एक सप्ताह हो रहे थे.
'अब कहीं कामकाज का सिलसिला बैठाओ'-पत्नी एक दिन कह रही थी-'देखो न ऐसे
कब तक चलेगा. आज सुबह अम्मा ने मुझे बुल-~वाया है. अगर कहो तो चली जाऊं.
उनकी व्यारी बना कर शाम को चली आऊंगी.'
'कपिल, अगर औरतें नये फैशन की साड़ी में अधनंगी होकर सरे-~बाज़ार न घूमें तो
क्या उनकी सुन्दरता अधूरी रह जायगी ?'
और दो गज़ दूर, चबूतरे पर बैठा काशी बड़ी देर से अपने मन में सोच रहा था कि
चरना के आने पर वह क्या-क्या और कैसे कहेगा. अब तक उसने कभी चरना से ऐसे विषयों
पर बात नहीं की.
पर चरना आया तो दोनों में कहासुनी हो गयी.
चरना ने आज भी बात को अनिश्चित भविष्य के लिये स्थगित करना चाहा तो काशी ने
केवल अपना तीव्र आग्रह जताने के लिए उसकी बांह पकड़ली. चरना ने हाथ झटक दिया तो
काशी ने उसकी कलाई पकड़ ली,'कल कल तो तुम बरसों से करते आ रहे हो भइया,
आज इसका फैसला होना ही है.'
चरना नशे में था. उसे काशी का कलाई पर हाथ रख देना अपमान जनक लगा. काशी कुछ
भी सही, है तो उससे छोटा ही. बचपन में काशी जब स्कूल का सबक नहीं पूरा करता था
और स्कूल के मास्टर रिपोर्ट कराते थे तो चरना ही काशी का पैन्ट उतार कर उसे
बेंत लगाता था. वही काशी यदि आज सबके सामने उसकी कलाई पकड़ सकता है तो कल दो
कड़े शब्द भी कह सकता है और परसों हाथ भी उठा सकता है. उसने सोचा, इस जड़ को
आज ही उखाड़ फेंकना चाहिये.
अचानक चरना को लगा जैसे उसके बदन भर में च्यूंटियां रेंग रही हैं. उसने
चीख कर रहा 'नहीं देंगे. जाओ जो करना हो कर लेना.'
पर काशी की पकड़ ढीली नहीं हुई.
चरना ने एक भरपूर हाथ काशी के मँह पर जमा दिया.
काशी तिलमिला गया पर उसने अपने आप पर संयम किया.
चरना तेजी से गली के भीतर चला गया. काशी ने अपने मन में दृढ़ संकल्प किया कि
चाहे जो हो जाय वह उस घर में अब तभी पैर रखेगा जब वह उसका होगा. वह मुनइया
नहीं था. कदापि नहीं, जो खाने को चार कौर पाये और पाये एक गुलगुले बदन वाली
औरत और अपना हक वार दे.
कम से कम उसे मुनइया और शांती के बीच ऐसा सम्बन्ध होने का दृढ़ निश्चय था.
चबूतरे पर बैठे लोग मौन रहे, किसी ने बचाव नहीं किया. जैसे उनकी आँखों के सामने
जो हो रहा था वह एक प्रकृत घटना थी. दोनों एक माँ की कोख से जन्मे भाई हैं,
बिल्कुल सगे. एक भाई अपने सगे भाई को प्यार कर सकता है तो एक भाई अपने भाई
को थप्पड़ भी मार सकता है. इसमें भला असाधारण क्या है.
चरना चला गया तो बैजू बाबा ने, शायद इसलिये कि वह सबसे बुजुर्ग थे, काशी को
समझाना चाहा. पर काशी उनकी बातों को मौन होकर जैसे सुनते हुए भी उपेक्षा भाव से
अनसुनी करता रहा तो दो मिनट बाद बैजू बाबा कुछ खिसिया कर चुप हो गये.
भैरों का चबूतरा अपने पड़ोस के जीवन का प्राण है यह बात अनेक बार कही जाकर
भी एक बार फिर कही जाने योग्य बात है. यदि इस बस्ती के पास वह चबूतरा न होता
तो इस बस्ती की कदाचित् वही गति होती जो समस्त जलराशि के वाष्प बन कर अन्तरिक्ष
से उड़ जाने पर धरती की बनस्पतियों की होती या धरती के चारों ओर से समस्त
प्राण-~वायु के खिंच जाने पर अथवा इस धरित् पिंड के सौ-सौ खंड हो जाने पर अनन्त
अन्तरिक्ष की अतल अंधेरी गहराइयों में वृन्तच्युत तूलखंड की तरह इधर-उधर भटकते
प्राणियों की होती. जिंदगी की सारी घुटन इसी भैरों के चबूतरे पर आते ही दूर हो
जाती है, जीने भर को ताज़ी हवा यहाँ आने पर मिल जाती है, अगला दिन और फिर
अगला दिन इसी प्रकार जी लेने योग्य बन जाता है. भैरों का चबूतरा, फिर कहता हूँ,
इन लोगों का जीवन प्राण है.
