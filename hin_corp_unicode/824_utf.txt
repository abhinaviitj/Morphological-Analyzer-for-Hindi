<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><आनोन्><ढइल्य् णेत्स् - १३><१९८८><झन्सट्ट><णेत् ढेल्हि><६><२०८०><झन्सट्ट - ढइल्य् णेत्स् - १३><घर्गि ंअहेस्ह्तरि>

मुद्दे से भटकी हुई व्यवस्था
लोकसभा के अध्यक्ष बलराम जाखड़ ने तर्क दिए हैं लेकिन व्यवस्था नहीं दी. उनके
सात पेजी वक्तव्य का सार यह है कि राष्ट्रपति और प्रधानमंत्री व उनकी सरकार के
बीच का पूरा मामला गोपनीय होता है. वह उनके बीच का आपसी मामला है. संसद उस पर
बहस नहीं कर सकती. इसके साथ ही उन्होनें राष्ट्रपति की गरिमा बनाए रखने का उपदेश
जोड़ दिया है यह कहते हुए कि देश के राष्ट्रध्यक्ष को विवाद में घसीटना उचित
नहीं है. यह दोनों ही तर्क अपनी जगह सही हैं और किसी को उनसे एतराज नहीं होगा.
लेकिन वे राष्ट्रपति और प्रधानमंत्री के रिश्तों को लेकर छिड़ी मौजूदा बहस से
संबंधित नही हैं. संसद में राष्ट्रपति की चिट्ठी पर बहस की मांग करने वाले
विपक्ष के सदस्य तो बिल्कुल अलग सवालों को उठा रहे हैं. वे सरकार से यह पूछना
चाहते हैं कि क्या उसने राष्ट्रपति को हर महत्वपूर्ण मामले से निरंतर अवगत रखने
की संवैधानिक व्यवस्था का उल्लंघन किया है और क्या प्रधानमंत्री ने संसद में दिए
गए अपने चार मार्च के बयान में झूठ बोला था और सदस्यों के विशेषाधिकार का
उल्लंघन किया था . इस तरह जहां विपक्षी सदस्य पूरे मामले को प्रधानमंत्री पर
केंद्रित कर रहे हैं वहीं लोकसभा अध्यक्ष ने उसे राष्ट्रपति पर केंद्रित करने की
कोशिश की. विपक्ष की मांग को स्वीकार करके संसद में बहस की जाए तो राष्ट्रपति का
उल्लेख जरूर होगा. लेकिन संविधान संसद को हर परिस्थिति में राष्ट्रपति को अपनी
बहस के दायरे से बाहर रखने का कोई निर्देश नहीं देता. इस सिलसिले में उसकी
संबंधित धाराओं का भावार्थ बारीकी से समझा जाना चाहिए.
संविधान में राष्ट्रपति और सरकार से बीच के व्यवहार को गोपनीय रखे जाने की
व्यवस्था है. लेकिन उसका उद्देश्य यह है कि सरकार चलाने और देश की व्यवस्था करने
से संबंधित गोपनीयता बनी रहे. ऐसी किसी गोपनीयता से संबंधित सवाल पर संसद बहस
नहीं कर सकती. लेकिन राष्ट्रपति और प्रधानमंत्री के बीच का संपूर्ण रिश्ता इस
दायरे में नहीं आता. राष्ट्रध्यक्ष और कार्यपालिका को संविधान में एक दूसरे पर
निर्भर बनाया गया है. दोनों में से कोई भी स्वच्छंद होकर काम नहीं कर सकता. और
कोई ऐसा करने की कोशिश करता है तो कौन इसे देखेगा? हमारे लोकतांत्रिक ढांचे में
जब तक कोई सवाल सीधे मतदाताओं के पास नहीं जाता तब तक ससंद पर ही उसकी जांच
पड़ताल का दायित्व आएगा. राष्ट्रपति की चिट्ठी से स्पष्ट है कि उनके और
प्रधानमंत्री के बीच रिश्ता कमजोर पड़ा है. इससे देश के हित और हमारी
लोकतांत्रिक व्यवस्था की मर्यादाएं जुड़ी हुई हैं. इसलिए इस सवाल को राष्ट्रपति
और सरकार का आपसी मामला कहकर उसकी उपेक्षा नहीं की जा सकती.
राष्ट्रपति हमारे लोकतांत्रिक ढांचे के अध्यक्ष हैं उन्हें विवाद से परे रखते
हुए उनकी मर्यादा बनाए रखनी चाहिए. अगर यह मर्यादा न रहे तो राष्ट्रपति राजनैतिक
कलह और निंदा-स्तुति के दुष्चक्र में फंस सकते हैं. लेकिन राष्ट्रपति की संस्था को
विवाद में सिर्फ संसदीय बहस से जरिए नहीं घसीटा जा रहा प्रधान मंत्रीं ने उनकी
उपेक्षा करके उन्हें विवाद से पहले ही घसीट लिया है. जिन परिस्थितियों में उनकी
यह उपेक्षा हुई है वे काफी चिंताजनक और आनिष्टकारी हैं. क्या सरकार नें
राष्ट्रपति को शिकाएत का मौका देकर सचमुच उनकी प्रतिष्ठा बरकरार रखा है ? अगर
राष्ट्रपति को प्रधानमंत्री की उलाहना देना पड़े कि उनकी संसद में अशोभनीय निंदा
करने वाले व्यक्ति को केंद्रीय मंत्रिमंजल में ले लिया गया तो इससे स्पष्ट हो
जाना चाहिए कि उनकी गरिमा का उल्लंघन करने का दोषी कौन है. यह सब तथ्य विपक्ष से
बहस करवाए जाने के आग्रह को उचित बना देते हैं.
बलराम जाखड़ अगर राष्ट्रपति को अनावश्यक रुप से बहस का केंद्र बिंदु बनाए जाने
से बचाना चाहते हैं तो भी सबसे अच्छा तरीका यही है कि इस पूरे विवाद को
विशेषाधिकार समिति को भेज दिया जाए. विशेषाधिकार समिति उसके सभी पहलुओं पर विचार
कर सकती है और अपनी रिपोर्ट संसद को दे सकती है. और तब ससंद उस पर कोई फैसला कर
सकती है. इस सीधे तरीके को छोड़कर बलराम जाखढ़ ने सिर्फ पूरे प्रकरण को दबाने की
कोशिश की है. इस कोशिश में पक्षपात दिखाई देता है. बेहतर होता अगर आगे इस नाजुक
मुद्दे पर वे अपने राजनैतिक आग्रह-पूर्वग्रह छोड़कर व्यवस्था देते!
शांति में कुतूहल
सवा उन्नीस सौ किलोमीटर दूरी तय करके सासंद सुनीलदत्त बैसाखी पर स्वर्ण मंदिर
पहुंच कर मत्था टेकेंगे और सिख नेताओं से बात करके फिर राजीव गांधी को हाल-चाल
बताएगें. बंबई से शुरु हुई तीन दर्जन से भी कम यात्रियों की इस 'महाशांति पद
यात्रा' के पीछे पांचेक बातें हैं जिन्हें सुनीलदत्त सभी पड़ावों पर दुहराते
हैं. वे कहते हैं कि पंजाब में जो कुछ हुआ सब जानते हैं,
पंजाब समूचे देश की समस्या है, उसके जिम्मेदार हम सब हैं और सिखों में नफरत की
आग को प्यार से बुझाया जाए. वे यह संदेश भी देते हैं कि लोग जगह-जगह से ऐसी शंति
यात्राएं निकालकर स्वर्ण मंदिर पहुंचे, पर 'हमारे साथ नहीं, अपने ही बूते पर.'
फिल्म अभिनेता से सांसद बने सुनीलदत्त की सदिच्छा से भला किसको एतराज होगा. पर
कोई चौदह सौ किलोमीटर पार कर चुकी है इस शांति यात्रा में अभी तक कुतूहल और
कहीं-कहीं कौतुक बनते नजारे ही ज्यादा दिखाई दिए है. भीषण कोहराम में फंसे पंजाब
में शांति के लिए वह गहरी ,व्यापक, सच्ची बलदानी किस्म की निष्ठा नहीं दिखती, जो
ऐसी किसी भी पदयात्रा का पहला पग उठवाती है. दिल्ली पहुंचने पर उनके स्वागत में
उमड़ी भारी भीड़ को काबू करने के लिए दिल्ली पुलिस को लाठी वर्षा करनी पड़ी. इससे
भले ही यात्रा की शांति भंग होने से बच गई, शांतियात्रा तो जरूर कुछ भंग हो गई.
सुनीलदत्त इस शांति यात्रा को चंद्रशेखर या उससे पहले विनोबा से नहीं, सीधे गौतम
बुद्ध, शंकराचार्य और गांधी की यात्राओं से प्रेरित मानते हैं. यह खयाल अच्छा
है, पर दिक्कत यह है कि अपनी सारी कोशिश में उनकी यात्रा चंद्रशोखर की उस यात्रा
को भी नहीं पहुंचती जिसका मकसद देश को जानना और जोड़ना था. चंद्रशेखर के पास तब
भी एक विचार जरूर था, जबकि सुनीलदत्त की शांतियात्रा में उनकी फिल्मी छवि ही
विचार का काम करती नजर आती है. इसलिए जिन-जिन पड़ावों पर उन्होंने बातचीत की,
हीरो को देखने की ललक और कौतुक के माहौल ने यात्रा के सरोकारौं को गंभीरता से
उभरने ही नहीं दिया. खुद सुनीलदत्त ही इस उत्सुकता को तोड़ सकते थे और लोगों से
मिलकर, उन्हें काटकर नहीं, उनके बीच ही रहकर, उनके मर्म को छूकर इसे सच्ची
पदयात्रा की शक्ल दे सकते थे.
तब इसका असर भी होता. कम से कम खेल-तमाशे की सी शक्ल नहीं होती. पर सुनीलदत्त
भी इक्कीसवीं सदी के पदयात्री लगते हैं. जिनकी पदयात्रा में लंबाई चौडाई तो है,
गहराई गायब है.
धोखे के बाद भी
संसद का बस ठप्पा नहीं लगा बाकी अमेरिका ने अपने को फिर छल का शिकार बना लिया
है. नई बात नहीं है. छह साल से उसने अपने हाथ धोखा होने दिया. आज भी प्रशासन की
खुफियां एजेंसी, सेनेटर, अखबार बता रहे हैं कि अमेरिका के साथ धोखा हुआ,
पाकिस्तान ने उसे उल्लू बनाया. लेकिन भूल सुधार के बजाय वापस गलती को दोहराने का
फैसला हो रहा है. प्रतिनिधि सभा की दक्षिण एशिया-प्रशांत क्षेत्र के विदेशी
मामले की उपसमिति को गलती का बखूबी अंदाजा था. इसके इसके सदस्यों ने खेद और भाव
में बयान भी दिए. पर इसी समिति ने पाकिस्तान को सैनिक आर्थिक मदद जारी रखने की
सिफारिश की है. समिति ने गुपचुप एटमबम बनाने के पाकिस्तान के छल पर सोचा, उस
सेमिग्टन संशोधन को पाकिस्तान पर लागू करने पर विचार हुआ जो एटम बम कार्यक्रम
वाले देशों की मदद बंद करने के लिए हैं. कार्टर प्रशासन ने इसी से पाकिस्तान की
मदद रोकी थी. रेंगन ने छूट दिलाई और पाकिस्तान के एटमी मंसूबे को नजरंदाज करते
हुए अरबों डॉलर की मदद की. प्रशासन को यह भरोसा था कि पाकिस्तान इसके लालच में
एटमी कार्यक्रम छोड़ देगा. विश्वास गलतफहमी साबित हुआ. पाकिस्तान एटमी ऊर्जा
आयोग के अध्यक्ष डॉ कादर खान ने ही बम तक पहुंच जाने की घोषणा कर डाली.
मगर रेंगन प्रशासन नीति बदलते तो वह भूल स्वीकार होता. इसलिए इस्लामाबाद के खंडन
और बयानो को आधार बनाकर प्रशासन ने मदद की नीति बरकरार रखी. मगर प्रतिनिधि सभा
की उपसमिति तो पाकिस्तान के प्रति सख्ती की सिफारिश कर सकती थी. प्रशासन छह साल
के लिए सेंमिग्टन संशोधन से पाकिस्तन को परे  अखवाना चाहता था. समिति ने दो साल
की छूट दी है. इससे निष्कर्ष निकलता है कि समिति पाकिस्तान के एटमी कार्यक्रम को
गंभीर मानती है. रेंगन का कार्यक्रम दो साल और है. कह सकते हैं कि उपसमिति ने
राष्ट्रपति को संतुष्ट रखने का रवैया अपनाया. उसने भारत के पाले में गेंद फैंकी
है. भारत यदि अपने एटमी केंद्र अंतर्राष्ट्रीय निगरानी में ले आए तो पाकिस्तान
को भी ऐसा करने के लिए मजबूर किया जायेगा. नहीं तो उसकी सभी तरह की मदद बंद कर
दी जायेगी.
भारत की वकालत का यह जवाब है. कहा गया है कि भारत चिंता प्रकट करने के साथ अपने
कार्यक्रम की भी जांच कराए. पाकिस्तान के एटमी मंसूबे के साथ भारत को रवाना
निराशाजनक है. भारत की लॉबिंग या अमेरिका में जो चिता हुई उसका आधार बम बनाने तक
पाकिस्तान के पहुंचने के ताजा अकाट्य तथ्यों पर है. इन्हीं को ध्यान में रखकर
पुनर्विचार होना चाहिए था. खेद है कि डेमोक्रेटिक सांसदों के बहुमत वाली संसद भी
सही फैसला नहीं कर पा रही. भारत की बे असर लॉबिंग, अफगानिस्तान के पेंच में
पाकिस्तान के सामरिक महत्व और भारत के एटमी कार्यक्रम पर शक सहित अनेक कारण
पाकिस्तान को छूट दिला रहे हैं. बावजूद इसके अमेरीका को कोसने से बचना चाहिए
क्योंकि अमेरिकी दबाव का विकल्प महत्वपूर्ण है और पाकिस्तान को दो साल की हीं छूट
मिली है. अमेरिका निश्चित ही चेत रहा है. हां, उसकी नींद उड़ने में वक्त जरुर लग
रहा है.
सब माहन मानते थे एमएन यानी मानवेंद्र राय को
एमएन (मानवेंद्र) राय कौन थे ? आज सभी उन्हें भूले हैं और इसमें कोई आश्चर्य भी
नहीं है क्योंकि गांधी जी तक भी आज के राजनितिकों के लिए संदर्भहीन हो गए हैं.
इन के विचार और कर्म पुस्तकालयों ओर विश्वविद्यालयों के पाठ्यक्रमों में सीमित
होकर रह गए हैं.
बंगाल में एक गांव के पुजारी और संस्कृत विद्वान पिता के बेटे राय सोलह-सत्रह की
उमर में ही बंगाल से प्रसिद्ध क्रांतकारी बन गए. जवानी में वे काफी धार्मिक थे.
उन्होने संस्कृत व योगाभ्यास सीखा और एक बार तो संन्यासी भी बन गए. विचित्र है
कि ऐसे व्यक्ति बाद में अंतरर्राष्ट्रीय साम्यवाद आंदोलन में एक खास हस्ती हो गए
और लेनिन, ट्राट्स्की और स्टालिन के साथ काम किया.
पहले महायुद्ध में वे हथियारों की खोज में और भारत को आजाद बनाने की योजना पर
कुछ जर्मन लोगों के साथ विचार विमर्श करने ब्रिटेन गए. वे चीन और कई दूसरे देशों
में भी गए और जर्मन प्रतिनिधियों से बातचीत की. पर उन्हें लगा कि उन लोगों का
सहयोग अपेक्षा से बहुत कम है. वे १९१६ में सेन फ्रांसिस्को पहुंचे. १९१५-३० के
दौरान आजादी आंदोलनों की खोज में राय मलेशिया, इंडोनेशिया, फिलीपींस, जापन,
कोरिया, चीन, स्पेन, इटली, स्विट्जरलैंड, ज्रमनी, फिनलैंड, रूस, तुर्की और इराक
में घूमते रहे. मन में क्रांति थी- एक दार्शनिक क्रांति जसमें कोई निश्चयात्मकता
नहीं थी." मैक्सिको में राय मार्क्सवादी बने और अपने दोस्त माइकेल बोरोजिन से
साम्यवाद की पेचीदगियां समझीं. उन्होने मैक्सिको की साम्यवादी पार्टी की स्थापना
की जो रूस के बाहर स्थापित होने वाली पहली कम्युनिस्ट पार्टी थी. बोरोडिन राय
की मैक्सिको की गतिविधियों की रपट लेनिन को भेजते रहे. बाद में लेनिन ने राय को
मास्को में कम्युनिस्ट इंटरनेशनल के साथ काम करने के लिए बुलाया.
मैक्सिको के राष्ट्रपति करंजा राय से काफी स्नेह करने लगे थे. जब राय जाने लगे
तो करंजा ने उनके कंधे पर हाथ रखकर कहा, "तुम अभी बहुत छोटे हो. भाग्य से जुआ मत
खेलो. मैं तुम्हारे लंबे सफल जीवन की कामना करता हूँ."
अप्रैल १९२० में राय मास्को पहुंचे. जब वे कुछ समय बाद लेनिन से मिलने गए तो लेनिन
ने मजाक में कहा, 'तुम तो बहुत छोटे हो. मैं तो पूरब के सफेद दाढ़ी वाले किसी
मनीषी का इंजार कर रहा था.' दूसरी कम्युनिस्ट इंटरनेशनल कांग्रेस के सामने पेश
करने के लिए लेनिन ने औपनिवेशिक समस्या पर एक मसौदा तैयार किया था. उन्होने राय
को उस मसौदे की आलोचना करने का सुझाव दिया. राय ने एक दूसरा मसौदा तैयार किया.
लेकिन चीन से मास्को लौटने के बाद उनके मित्र स्टालिन उनकी आनदेखी करने लगे. राय
तब मास्को से बर्लिन आ गए. बोरोडियन और बुखारिन दोनो ही उनके दोस्त थे और उन्हीं
की मदद से वे मास्को से निकलने में सफल हुए. जब वे बर्लिन में थे उन्होने
'रिवोल्यूशन एंड काउंटर रिवोल्यूशन इन चाइना' लिखी जो पहले जर्मन में छपी. वह
शीघ्र ही एक गौरवग्रंथ बन गई. मार्क्सवाद का विशेष अध्ययन करन वालों के लिए यह
प्रलेख ग्रंथ है. इसमें पूर्वी देशों पर भी बहुत सामग्री है. पिछले कुछ समय में
पाश्चात्य देशों में इस किताब के कई अप्रामाणिक संस्करण निकल चुके हैं. जिस समय
राय ने यह पुस्तक लिखी तब कमिंटर्न सैंद्धांतिक हठधर्मी पकड़ चुका था और दूसरे
दृष्टिकोणों के प्रति असहिष्णु हो गया था. रुढ़िविरोधी मार्क्सवादी और साम्यवादी
राय कर्मिटर्न के इस रवैए को सह न सके. उन्होनें कमिटर्न की आलोचना करते हुए कई
लेख लिखे. १९२८ में वे कमिटर्न के एकदम अलग हो गए.
तुर्की और ईरान होते हुए राय भारत लौट आए. उन्होनें छह महीनों तक अपने को गुप्त
रखा और कई नेताओं से मिले. वे कांग्रेस के करांची अधिवेशन में भी गए जहां उनकी
छोटी सी भेंट नेहरुजी से हुई. वे भारत में घूमते रहे और इस दौरान कुछ समय तक
ब्रजेश सिंह के पास भी रुके जिन्होने बाद में स्टालिन की पुत्री से विवाह किया.
उन्होने यह भी स्वीकार किया कि वहां वे राय से मदद लेने गए थे. राय के हस्तक्षेप से ही
उन्हें जेल से रिहा किया गया था. कचहरी में गवाही देने के तुरंत बाद डा. मंसूर
की विश्वविद्यालय में पदोन्नति हो गई. राय पर अभियोग लगाया गया कि उन्होने
अंग्रेजों के विरुद्ध कार्य किए हैं और १२ साल के एकांतवास का उन्हें दंड दिया
गया. हाईकोर्ट में अपील करने पर १२ साल घट कर छह साल रह गए.
जेल से छूटने पर राय १९२६ में कांग्रेस में शामिल हो गए. जब दूसरा महायुद्ध
छिड़ा तो राय तत्काल फासिस्टवाद के खतरों को भांप गए और उसके खिलाफ प्रचार शुरू
कर दिया. युद्ध के मुद्दे पर राय का कांग्रेस से मतभेद हो गया और उन्होने
'द ह्यूमनिस्ट' नाम की अपनी पार्टी बनाई. १९४२-४३ में ही उन्होनें ऐलान किया था कि
फासिज्म की हार होगी और अंग्रेजों के सामने अपने साम्राज्यवाद को समाप्त करने के
आलावा कोई रास्ता नहीं रहेगा. इसलिए उन्होने 'ड्राफ्ट कांस्टीट्यूशन आफ फ्रि
इंडिया' तैयार किया और स्वतंत्र भारत की आर्थिक योजना पर 'द पीपुल्स प्लान'
लिखी. दोनो पुस्तकें १९४४ में लिखी गई.
