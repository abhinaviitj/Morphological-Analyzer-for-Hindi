<ळिटेरटुरे><ऐस्सय्स्><भ्हर्ड्तज्  शन्स्ट्हन् (खल के सतल्)><ढेल्हि><७०-७५><२०८०><भ्हर्ड्तज्  शन्रच्ह्नवड्, ऐस्>

+ फ्रांस की बौद्धिक दुनिया की दिलचस्पी और हलचल ब्रिटेन और अमेरिका की अंग्रेजी
बौद्धिक दुनिया से बहुत अलग रही है. फ्रांसीसी बौद्धिक और अंग्रेज बौद्धिक के मिजाज
इतने अलग हैं कि दोनों भाषाओं के विचार और साहित्य में दिलचस्पी रखने का मतलब
तटस्थ नहीं रह पाना है. आप कुछ चुनेंगे जरूर.
संरचनावाद को कोई संप्रदाय या आंदोलन नहीं माना जाता. लेकिन ऐसा स्वयं स्वीकार करते
हुए संरचनावादी यह भी कहते हैं कि संरचनावाद कोई आंदोलन नहीं है जैसे अतियथार्थवाद
कोई आंदोलन नहीं था. संरचनावाद को 'सरगरमी' माना जाता है. सरगरमी यानी कुछ
निश्चित मानसिक प्रक्रियाओं का नियंत्रित सिलसिला (रोलां बार्थ: आलोचनात्मक निबंध:
१९७२). रोलाँ बार्थ ने अतियथार्थवाद को संरचनात्मक साहित्य का पहला अनुभव
कहा है-यह जोड़ते हुए कि इस संभावना को किसी दिन शायद खोजा जा सकेगा पर इन
प्रक्रियाओं का उद्देश्य क्या है ? रोलाँ बार्थ के अनुसार, संरचनावाद में किसी
'विषय' ( ब्जेक्ट) की इस प्रकार की पुनर्रचना की जाती है कि इस विषय की क्रिया
के नियम स्पष्ट होते चले जायें. इस तरह से संरचना विषय का आभास है-प्रतिकृति
लेकिन निर्दिष्ट और संबद्ध प्रतिकृति चूंकि अनुकरण किया गया विषय मूल विषय की
अदृश्यता या दुरूहता को स्पष्ट करता है. संरचनावादी विषय को लेता है, उसे वियोजित
करता है, फिर उसकी पुनर्रचना करता है. बस, इसना सा काम. लेकिन बहुत ही निर्णायक:
प्रतिकृति का मतलब है 'विषय' में विचार-~शक्ति जोड़ना और इस जोड़ का एक
मानवशास्त्रीय महत्व है. चूंकि यहां आदमी स्वयं है; उसका इतिहास, उसकी स्थिति,
उसकी स्वतंत्रता और प्रकृति और उसकी मानसिकता में हो रहा मुकाबला. यानी संरचनावादी
द्वारा बनायी गयी नयी दुनिया पुरानी दुनिया से इसलिए नहीं मिलती-जुलती है कि उसने
उसी नकल न की, वह इसलिए मिलती-जुलती है कि उसने उसकी दुरूहता को तोड़ने की
कोशिश की. उसे बोधगम्य बनाया.
ऊपर रोलाँ बार्थ ने संरचनावादी विश्लेषण जिस तरह से रखा है उससे यह स्पष्ट हो
जाता है कि संरचनावादी लेखन की भाषा अंग्रेजी भाषा की परिचित अनुभववादी
(एंपिरिसिस्ट) दुनिया की भाषा नहीं है. यही वजह है कि संरचना-~वादियों को लेकर
अंग्रेजी दुनिया में काफी विरोधी वातावरण रहा है. जुलाई-अगस्त १९७० की 'लंदन
मैगजीन' में माइकेल लेन द्वारा संपादित 'संरचनावाद' (जोनेथन केप) की समीक्षा
करते हुए हर्बर्ट लोमाज़ ने संरचनावादी पद्धति को लेकर कुछ ठेठ अंग्रेजी आपत्तियां
उठायी थीं. लोमाज ने समीक्षा के शुरू में ही फ्रांस के प्रतीकवादी कवि मलार्मे को
उद्धत किया था: कविता शब्दों से बनी है, विचारों से नहीं. साथ में यह टिप्पणी थी
कि इस जटिल काव्यात्मक मुद्रा की व्याख्या संरचनावाद में अब इस प्रकार की जा रही
है कि जैसे शब्दों को विचारों से कुछ लेना-देना नहीं है. हालांकि लोमाज की दुविधा
ठेठ अंग्रेजी बौद्धिक की दुविधा है. अंग्रेजी विश्वविद्यालयों पर अभी भी उन्नीसवीं
शताब्दी के अंतिम वर्षों का यंत्रवाद तथा नियतिवाद हावी है. खुद लोमाज इस संकीर्ण
प्रवृत्ति का विरोध करते हैं कि ब्रितानी शिक्षाविद् सार्त्र या हाइडैगर के बारे
में कुछ न जानकर प्रसन्न हैं (यानी अस्तित्ववाद को वे मसखरों का दर्शन मानते
रहे हैं) पर संरचना-~वाद पर लोमाज की आपत्तियों की बुनियाद यही संसार है. पर उसके
साथ ही माफ कीजिएगा वाली मुद्रा भी है.
लोमाज को आपत्ति है कि संरचनावाद के सबसे बड़े नाम क्लोद लेवी-स्त्रोस के रूपक
चीज़ों को ठोस और जटिल नहीं बनाते हैं. वे सामान्यीकरण और सरली-~करण की तरफ
बढ़ते हैं. रूमानी कविता की तरह ये रूपक चीजों को लेकर एक ताजा रूख तो हमें देते
हैं पर कोई नया ज्ञान नहीं. कविता में जटिलता में एक अनुभव है. संरचनावाद न कविता
है, न विज्ञान, लेकिन लेवी-स्त्रोस के ये रूपक कौन से हैं ? लोमाज ने जो मिसाल ली
है वह हम भी यहां लें, चूंकि वह बहुत प्रसिद्ध है. संरचनावादी पद्धति में चूंकि सभी
प्रकार के सामाजिक व्यवहार (फैशन से लेकर मिथक और भाषा तक) को मोटे तौर पर
शब्दावली और वाक्यों के सादृश्य से जांचा जाता है इसलिए लेवी-स्त्रोस (वह एक
प्रख्यात मानवशास्त्री हैं) बांधव्य के अध्ययन में पुत्र, पुत्री, भतीजी, चाचा,
मां, पिता, पति, पत्नी आदि संबंधों को शब्दावली मानते हैं, रीति-रिवाज वाक्य
हैं-नियमों की वह व्यवस्था जो इन शब्दों को जोड़ती है या नहीं जोड़ती है. लोमाज इसे रोचक रूपक कहते हैं. फिर वह
लेवी-स्त्रोत की द्विआधारी (बाइनरि) पद्धति के बारे में कहते हैं कि वह अपने विचार
में उससे आतंकित हैं. मिसाल के लिए 'कच्चे' और 'पक्के' में विभाजित करने का
मतलब है 'अधपके' को नज़रअंदाज करना.
लेवी-स्त्रोस संभवत: इस समय सबसे बड़े जीवित मानवशास्त्री हैं. बांधव्य, मिथक तथा
आदि समाजों के बारे में उनके अध्ययन समस्त आधुनिक बौद्धिक कार्यवाही को एक गंभीर
और जिम्मेवार दिशा देते हैं. मानवशास्त्र के तकनीकी पक्ष को अगर छोड़ भी दिया
जाये, तो जिन्होंने विभिन्न भेंटवार्ताओं में लेवी-स्त्रोस के विचारों को पढ़ा है
वे उनकी बौद्धिक पैशन और ताकत का अनुमान लगा सकते हैं. संरचनावाद बुनियादी तौर
पर आधुनिक संचार साधनों की खोजों पर आधारित है. उसमें विभिन्न भाषाओं या प्रतीक
व्यवस्थाओं द्वारा किये गये संप्रेषण की जांच की जाती है. इस जाँच के कुछ औजार
हैं और जाहिर है कि ऐसे कोई भी औजार पूर्ण सत्य या अंतिम सत्य तक हमें नहीं ले
जा सकते. द्विआधारी जांच भी एक औजार है: वह औजार संपूर्णता को दो सिरों में
बांटकर देखता है (अस्तित्ववाद में यह संपूर्णता या गैस्टाल्ट गैर महत्वपूर्ण रहा
है. और यह सही है कि फ्रांसीसी बौद्धिक परिदृश्य में एक दशक पहले अस्तित्ववाद
और संरचनावाद को विरोधी विचारधाराओं के रूप में देखा जाता रहा है)-द्विआधारी
जांच का उद्देश्य अस्पष्टता दूर करना है. वह कोई आतंक नहीं है.
दरअसल संरचनावादी की भाषा के अधिकांश रूप को समझाने के लिए भाषा-~विज्ञान की
जानकारी जरूरी है. खुद संरचनावादी फेर्दिनांद द सोस्यूर के भाषा-~विज्ञान के क्षेत्र
में किये गये काम को अपनी जांच का स्त्रोत मानते हैं. द सोस्यूर के सामान्य
भाषाविज्ञान के नोट्स सभी आधुनिक भाषाविदों को प्रभावित कर चुके हैं. स्वयं अपने
जीवनकाल में द सोस्यूर इन नोट्स को अंतिम रूप नहीं दे पाये थे (उनकी मृत्यु १९११
में हुई थी). बाद में उनके नोट्स तैयार करके छापे गये.
भाषाविज्ञान पर आधारित होने के कारण संरचनावाद को लेकर अक्सर यह सवाल किया
जाता है (और यह ध्यान देने की बात है कि यह सवाल अक्सर साहित्यिक क्षेत्र से
ही आता है) कि संरचनावादी पद्धति का इस्तेमाल करने वाला समीक्षक किस तर्क से
एक भाषाशास्त्री से कुछ अधिक दे पाता है. यानी एक भाषाशास्त्री को उसके औजारों के
साथ अगर कोई साहित्यिक कृति दे दी जाये, तो वह बिना किसी नयी पद्धति का दावा किये
वही काम कर देगा जो एक संरचनावादी करेगा. यह एक भ्रम है. हम शुरू से ही रोलाँ
बार्थ को उद्धृत कर चुके हैं. संरचनावादियों में रोलाँ बार्थ सबसे अधिक चर्चित
साहित्य समीक्षक हैं. उनका लेखन अगर एक भाषाविद् का एवजी होता, तभी यह बात
कही जा सकती थी. पर रोलाँ बार्थ बहुत मौलिक दृष्टि रखने वाले आधुनिक समीक्षकों
में से हैं.
रोलाँ बार्थ की किताबों को हाथ में लेने के बाद एक पुराने समीक्षक को सबसे अधिक
चिंता इस पर होती है कि वह जितनी गंभीरता से ब्रैरूट के नाटक या किसी नव उपन्यासकार
के उपन्यास पर लिखते हैं उतनी ही गंभीरता और अधिकार से फैशन और यान फ्लेमिंग के
जेम्स बांड उपन्यास (गो़अडफिंगर) और कुश्ती पर भी लिखते हैं. रोलाँ बार्थ की
समीक्षा पद्धति लक्षण विज्ञान (सेमिआलजि) को अपना आधार बनाती है जो मोटे तौर पर
संरचनावाद का ही एक हिस्सा है. बार्थ साहित्यित संप्रेषण को संचार के अन्य
समानांतर रूपों की तुलना में रखकर एक बिल्कुल अलग दृष्टि देते हैं.
बार्थ के लिए कपड़ों की भाषा भी महत्वपूर्ण है-कपड़ों का रंग, उनकी सादगी, जिस्म
का कितना हिस्सा ढका है, कितना नहीं ढका है आदि आदि. यानी सामाजिक व्यवहार की
विभिन्न बनावटें-फैशन, पाकशास्त्र, स्थापत्य तथा भाषाएं किस प्रकार से संप्रषेण
की संकेत पद्धति (कोड) के रूप में काम करती हैं. द सोस्यूर ने 'सेमिआलजि' की
नींव एक ऐसे विज्ञान के रूप में रखी थी जो समाज के भीतर संकेत (चिन्ह) की सजीवता
का अध्ययन कर सके. संकेत में गैर-~भाषाई संकेत भी शामिल हैं. बाल्जाक पर अपने
अध्ययन में बार्थ मे कहा कि उपन्यास में चरित्र लुप्त और अविकसित होते हैं. बल्कि
सिर्फ चरित्र ही नहीं, लेखक की भी पहचान नहीं होती है. बाल्जाक नाम सिर्फ एक
'शार्टहैंड' है उस अपरिभाषित और लुप्त व्यक्ति का जिसने बाल्जाक की किताबें लिखी
होंगी. इस संदर्भ की याद दिलाने पर एक बार एक भेंटवार्ता में लेवी-स्त्रोस ने
बताया कि वह नहीं समझते कि उन्होंने अपनी किताबें लिखी हैं,"मैं दरअसल वह जगह हूं
जहां कुछ घटा है."
कुछ साल पहले 'एनकाउंटर' में लेवी-स्त्रोस से एक भेंटवार्ता के साथ(जिसका उद्धरण
ऊपर दिया गया है: यह भेंटवार्ता उनकी किताबों के एक अंग्रेजी अनु-~वादक जॉन वाइटमैन
ने की थी) एक कार्टून छपा था कि एक आदिवासी लेवी-स्त्रोस की बहुचर्चित किताब
(अंग्रेजी में 'द सैवेज माइंड' के नाम से प्रकाशित) को हाथ में लिए गंभीरता से
कुछ पढ़ रहा है. व्यंग्य स्पष्ट है. इसमें कोई शक नहीं कि यह बहुत कठिन किताब
है. पर सोचने-समझने की दुनिया पाठक से भी कुछ मांग करती है. लेवी-स्त्रोस तथाकथित
आदिम समाजों के अध्ययन से इस निष्कर्ष पर पहुंचे कि सबसे आदिम मानसिकता की
ज्ञानात्मक व्यवस्था की बुनियाद में भी अमूर्त चिंतन का श्रेष्ठ स्तर मिलता है.
लेवी-स्त्रोस के विचार के संक्षिप्त रूप अब कई तरह से उपलब्ध हैं-फोंटाना माडर्न
मास्टर सिरीज के पहले सेट में ही उन पर एक किताब पांच साल पहले छपी थी. लेवी-
स्त्रोस की रुचि व्यक्ति के विचार में है कि उसकी बनावट क्या है. वह मानते हैं कि
हमें अलग-अलग समाजों का वास्तविक अध्ययन करना होगा ताकि यह जांचा जा सके कि
व्यक्ति किस तरह से सोचता है ? प्रकृति में अव्यवस्था है और इस अव्यवस्थता में
व्यक्ति को जो कुछ भी मिलता है वह उसमें कुछ जोड़ता है और कुछ बनाता है. वह उसे
एक क्रम देता है. समाज में व्यक्ति अकेला नहीं है. उसके संबंध हैं, एक पूरी संचार
व्यवस्था है. इससे उसके अनुभव अकेले नहीं हैं. समाज के दूसरे लोग भी उन अनुभवों
के सहभागी होते हैं. पर आधुनिक भाषा-~विद की तरह लेवी-स्त्रोस भी यह मानते हैं कि
सोचने-समझने की प्रक्रिया के विभिन्न समाजों में जो भेद पाये जाते हैं वे सीमित
हैं. यानी सभी ज्ञानात्मक व्यवस्थाओं में कुछ बुनियादी गुण हैं. एक समूह अपने ढंग
से सोचते हुए भी दूसरों से जुड़ा रहता है.
लेवी-स्त्रोस इन निष्कर्षों तक आसानी से नहीं आ गये हैं. उन्होंने आदिम समाजों के
मिथकों का अध्ययन करके यह साबित किया है कि वे मिथक किसी पिछड़ी मानसिकता की
मनमानी बनावट नहीं हैं. दरअसल मानसिकता को समझने के लिए मिथक कच्चे माल का काम
करते हैं. मिथक का कोई लेखक नहीं होता और उनकी उपयोगिता होती है. संरचनावाद को
बौद्धिक फैशन मानने वाले शायद यह पढ़कर चौंकें कि स्वयं लेवी-स्त्रोस संरचनावाद को
कोई नया दर्शन नहीं मानते. वह मानते हैं कि सभी मानव विचारधाराएं 'धोखा' देती हैं.
उन्हें सीधे-सीधे स्वीकार नहीं किया जा सकता. और फिर संचार के अत्यधिक तीव्र होने
से विचारधाराएं और भी गंदी की जा रही हैं. "एक पद्धति के रूप में संरचनावाद १९६८
में ही मर चुका है." (ल मांद में भेंटवार्ता:१९७४).
लेवी-स्त्रोस चूंकि मिथक और जादू-टोने का अध्ययन करते रहे हैं इसलिए अक्सर
उनके बारे में सोचते हुए कार्ल युंग की याद आती है. मिथक युंग के यहां भी बुनियादी
शब्द हैं. कई साल पहले प्रसिद्ध अंग्रेजी समीक्षक जॉर्ज स्टाइनर से बातचीत में
लेवी-स्त्रोस ने इस विषय पर महत्वपूर्ण टिप्पणी की थी कि वह व्यावहारिक और
सैद्धांतिक कारणों से अपने लेखन में युंग का कभी जिक्र नहीं करते, चूंकि युंग
की तरह रहस्यवाद तथा सामूहिक अवचेतन में उनका कोई मूलभूत विश्वास नहीं है
जबकि मिथकशास्त्र, जादू तथा कर्मकांड आदि का इस्ते-~माल खराब उद्देश्यों से भी हो
सकता है. युंग की विचारधारा लेवी-स्त्रोस के अनुसार, इसलिए गलत है कि वह पूरी तरह
से 'अंतर्विषय' पर आधारित हैं. रूप का उसमें कोई महत्व नहीं है. आधुनिक भाषाविद्
जैसा कि कहते हैं अंतर्विषय में अपने आप में कोई अर्थ नहीं होता: अंतर्विषय के
भिन्न-भिन्न तत्व जिस तरह से एक साथ जुड़ते हैं उसमें अर्थ छिपा है.
लेवी-स्त्रोस और रोलां बार्थ के बाद संरचनावाद ने मिशेल फुको, जाक्स लाकां तथा
लुई आल्थुसेर जैसे नाम चर्चा का विषय बनाये हैं. लाकां अति-~यथार्थवाद और फ्रायड
से प्रभावित रहे हैं और आथुसेर मार्क्सवादी हैं. रोलां बार्थ की यह धारणा भी
है कि बीसवीं शताब्दी के विचार को मार्क्सवाद, मनो-~विश्लेषण और संरचनावाद के बीच
कहीं खींचा जा सकता है.
मिशेल फुको की कई किताबों के अंग्रेजी अनुवाद उपलब्ध हैं: 'पागलपन और सभ्यता',
'चीजों का क्रम' तथा 'ज्ञान का पुरातत्व' आदि उनकी चर्चित पुस्तकें हैं. फुको
की विचार-पद्धति की एक झलक उनके इस विचार से मिल जाती है कि 'मानव' की धारणा
काफी नयी है और इस धारणा की नियति अदृश्य हो जाना है. पुनर्जागरण काल के बाद
मानव की धारणा बनना शुरू हुई (यानी किसान या सैनिक या कुछ और कुछ और की जगह पर)
पर जिन विज्ञानों ने मानव को अपने अध्ययन का विषय बनाया वे ज्ञान के प्रकार के रूप
में अब खत्म हो चुके हैं. हमें 'मानव' के विचार के स्थान पर नये अनुभव को लाना
चाहिए.
हम यहां यह जोड़ दें कि फुको जिस अद्भुत पैशन के साथ लिखते हैं वह विचारों की
दुनिया में बहुत कम पायी जाती है (टेविस्टाक द्वारा प्रकाशित 'मैडनेस एंड
सिविलाइजेशन' का अनुवाद पढ़कर यह जाना जा सकता है). मानसिक रोग या पागलपन के
बारे में फुको कहते हैं कि १७वीं शताब्दी के समाज की ताकतों ने पागलपन को ज्ञान
के प्रकार के रूप में नहीं देखा. पागलपन में तार्किक और गैर-तार्किक का मिश्रण
है. और फिर तार्किक को गैर-तार्किक की तुलना में श्रेष्ठ नहीं सिद्ध किया जा सकता.
फुको और दूसरे संरचनावादियों का सत्य भौतिकशास्त्र जैसे विज्ञानों का सत्य नहीं
हैं. पर संरचनावाद के अंतर्गत जो कुछ लिखा गया है वह अगर हमें सत्य नहीं, तो
सत्य के मिथक की समझ में जरूर मदद देता है.
