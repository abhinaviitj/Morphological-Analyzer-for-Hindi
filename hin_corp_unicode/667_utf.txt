<ळिटेरटुरे><णोवेल्><फर्सइ ःअरिसन्कर्><ठट् कि ख्होज्><१९८५><अनि फ्रकस्हन्><ढेल्हि><३०-३९><१९५०><फर्सइ ह्., ठट् कि ख्होज्,नो>

यह मेरा पहिला और अंतिम पत्र था. इसे चाहे प्रेम-पत्र कहिये. मैने चौबीस घंटे ही
प्रेम के उल्लास में बितायेँ. चौबीस घंटे ही विश्वास की गोद में रही. फिर सब बदल
गया. वे चौबीस घंटे अभी भी मेरे जीवन का सबसे मूल्यवान धन हैं. प्रणय की वह प्रथम
अनुभूति; प्रथम बार हृदय हार कर उसमें जीत जैसा सुख! चौबीस घंटे के उस प्रेम ने
मेरे जीवन में विष-~संचार कर दिया. चौबीस घंटे के उस विश्वास ने मेरे जीवन को
भस्म कर दिया. चौबीस घंटे के उस उल्लास ने मेरे पथ पर काँटे बो दिये. फिर भी
वे घंटे मुझे अभी भी प्रिय हैं. वह मेरी सम्पत्ति है. सँपेरा तो साँपों के ही अपनी
सम्पत्ति मानता हैं, तो उसे क्या आप समझाने जावेंगे? माना, कि साँप उसे कभी डस
लेगा, पर क्या वह इसी आशंका से सम्पत्ति त्याग दे? कभी घर गिर कर प्राण ले लेता है,
तो क्या कोई घर में नहीं रहेगा ?
चौबीस घंटे बाद--
रात के करीब साढ़े नौ बजे थे. मैं विमला के साथ सिमेमा देख कर लौट रही थी. उसका
नौकर मुझे पहुँचाने आया था,पर मैंने गली के मोड़ से उसे लौटा दिया. वहाँ से थोड़ी
ही दूर तो मेरा घर हैं. सोचा,अपना मुहल्ला आ गया, अब कोई झर नहीं. मैनें गली में
पाँव बढ़ाया. सर्दी की रात थी. चारों ओर सन्नाटा छाया था. लोग अभी से बिस्तरों
में दुबक गये थे. उस सुनसान में चलने में मुझे भय का अनुभव हुआ और मैं पछताई कि
नौकर को लौटा कर मैंने अच्छा नहीं किया. अंधकार और आशंका का साथ है.
हर कदम पर एक अज्ञात भय से मैं काँप जाती. पन्द्रह-बीस कदम ही चली थी कि बगल में
खटका हुआ. मैं चौंकी और आस-पास देखा, फिर यह सोच कर तेज कदम बढ़ाने लगी कि
मन की आशंका के कारण मुझे ऐसा भ्रम हुआ है.
मैं फुर्ती से,बिना आसपास देखे कदम बढ़ा रही थी. कुछ कदम चलने के बाद मुझे यह
स्पष्ट आभास हुआ कि कोई पीछे से झपट रहा हैं. मैं भय के कारण चेतना-हीन सी हो गई.
एक क्षण के लिए मुझे ऐसा लगा ,जैसे मेरी देह जड़ीभूत हो गई हो. उसी क्षण मुझे
महेन्द्रनाथ का दरवाजा खुला दिखाई दिया, जिसमें से प्रकाश की क्षीण रेखा बाहर आ
रही थी. मुझे एकदम हिम्मत आ गई और मैं बड़े विश्वास के साथ झपट कर दरवाजे के
भीतर घुस गई और धीरे से किवाड़ बन्द कर दिया. पीछा करने वाले गुण्डे थे. मैंने
देखा कि वे दरवाजे के सामने सड़क तक आ गये हैं. तनिक देर खड़े रहे और फिर वहाँ
से चले गये कमरे में रोशनी जल रही थी और उसी के पास महेन्द्रनाथ कुर्सी पर पढ़ते-
पढ़ते सो गये थे. गुण्डों का संकट टल जाने पर अब मुझे अपनी इस सुरक्षा की स्थिति से
भय लगने लगा. बड़े दर्द के रहते,छोटा दर्द प्रभावहीन होता है;तब छोटी-सी खरोंच भी
पीड़ा देती हैं. रात्रि के समय घर में अचानक घुस गई हूँ, महेन्द्रनाथ सो रहे हैं,
दरवाजे खुले हैं. अब मैं क्या करूँ! पहले सोचा कि जैसे आई थी वैसे चुपचाप चली जाऊँ. पर वे सो रहे हैं और दरवाजा खुला है. कोई चोर घुस पड़े तो!
मैं इसी उलझन में थी कि सामने के मकान से एक आदमी ने आवाज़ लगाई,"अरे जगदीश, सो
गया! अरे देखो तो, मुहल्ले में क्या होने लगा ! मथुरा बाबू की लड़की महेन्द्रनाथ
के घर में घुसी हैं."
मेरा खुन सूख गया. उस घर में प्रवेश करते समय ही मेरे मन में कुछ इसी तरह की आशंका
जागी थी. अब तो मैं बिलकुल ही घबरा गई. लोग बाहर इकट्ठे होने लगे थे. मैं बाहर
निकलती, तो वे पशु की तरह मुझ पर झपटते और मेरी दुर्दशा कर देते. इस समय मुझे ऐसा
लगा कि मेरी रक्षा भीतर चले जाने में ही हैं. महेन्द्रनाथ की उपस्थिति मुझे अज्ञात
रूप से बल दे रही थी. मन में कुछ-कुछ अनजाने विश्वास ऐसा आ गया, कि
कोई चिंता की बात नहीं, महेन्द्रनाथ तो हैं. मैं एकाएक भीतर के कमरे में चली गई.
मेरी आहट और बाहर के शोर-गुल से उनकी आँख खुल गई. वे हड़बड़ा कर उठ बैठे और बोले,
"क्यों, तुम कैसे आई? और यह हल्ला कैसा है?" मैंने सारा हाल बताया. उनके चेहरे पर
परेशानी की रेखायें बढ़ती गई. अन्त में मैंने कहा,"गुंड़ों से तो मैं बच गई, पर ये
शरीफ़ मुझे खा जायेगें."वे एक क्षण मौन रहे, फिर बोले,"तो क्या किया जाय?"
मैंने कहा,"एकदम निकलकर कह दीजिये कि मैं गुंड़ों के डर से यहाँ आ गई थी."
वे बोले,"एकदम निकलकर घर क्यों नहीं चली जातीं?"
मैंने कहा, "अब भागती हूँ, तो मेरा बिन किया पाप सिद्ध हो जायेगा. इस समय केवल आप
ही मुझे बचा सकते हैं."
"पर वे मेरी बात क्यों मानेंगे! महेन्द्रनाथ खीझ उठे थे.
मैंने कहा,"जरूर मानेंगे. आपका सब लोग बड़ा विश्वास और आदर करते हैं. फिर आपको
सत्य का बल है. आप साहस-पूर्वक कह दीजिये; सबको विश्वास हो जायेगा."
मैनें देखा कि महेंन्द्रनाथ के पाँव मुझसे अधिक काँप रहे थे. यह ठीक है कि भीड़ का
कुछ भरोसा नहीं, वह महेन्द्रनाथ को व्यभिचारी भी घोषित कर सकती थी और उन्हें एक
नारी की रक्षा करने के लिए इनाम भी दे सकती थी . भीड़ का हृदय होता हैं,
मस्तिष्क नहीं. फिर भी स्थिति का सामना करने का यही तरीका था कि जो सत्य हैं,
उसे स्पष्ट कह दिया जाय और महेन्द्रनाथ की बात को सत्य माना जाता, ऐसा मुझे विश्वास
था.
पर महेन्द्रनाथ बड़ी परेशानी से बोले,"तुमने बड़ा बुरा किया. बड़ी बदनामी होगी."
चेहरे पर पसीने की बूँदे आ गई. वह मकान बदनामी की आशंका के एक धक्के से भरभराने
लगा. वे बोले,"एक तरकीब हैं- मैं पीछे के दरवाजे से निकल जाता हूँ. जब वे लोग मुझे
नहीं पायेंगे, तो बदनामी भी नहीं होगी. दोनों साथ मिलेंगे, तो उनका संदेह पुष्ट ही
होगा."
मैं भी खीझ गई थी. बोली," इसमें आप ही कलंक से बचेंगे;मैं नहीं बच सकती. लोग इतने
मूर्ख नहीं हैं,जो इतना भी न समझ सकेंगे कि पीछे भी एक दरवाजा हैं,जिससे खिसका जा
सकता हैं."
पर महेन्द्रनाथ ने मेरी एक न सुनी. बदनामी के भय का भूत उनके सिर पर सवार हो गया
था और वे विक्षिप्त जैसे लग रहे थे. वे यह कहते हुए पीछे के दरवाजे से निकल गये कि
यही ठीक है;मैं जाता हूँ. जो आदमी को अपने ही मकान से भगा दे,वह भय कितना बड़ा
होगा. प्रतिष्ठा बड़ी भयंकर चीज़ हैं! प्रतिष्ठा के बोझ के नीचे सत्य किस क़दर
चीखता रहता हैं! मेरे मुख से अस्पष्ट शब्द निकले, "मुझे क्या मालूम था कि आप इतने
कायर हैं!"
घृणा और निराशा से मेरा मन भर गया. किस विश्वास से मैं यहाँ आई थीं, और क्या हो
गया! आस्था खंडित हो गई. जिसे मज़बूत डाल समझकर सहारा लिया था,वह भीतर से खोखली
निकली. जिसे दृढ़ चट्टान समझकर पैर रखा था, वह दलदल निकला. जिसे अमृत समझकर पी
रही थी, वह हलाहल था. विश्वास के टुटने का दर्द बड़ा विकट होता है.
बाहर भीड़ बढ़ रही थी,मुहल्ले के भले-बुरे सब इकटठे हो रहे थे. वे जो स्वंय मुझे
लोलुपता से घूरते थे, वे जो स्वयं कलुषित थे, वे जो स्वयं रात की चादर ओढ़कर दूसरों
के घरों में जाते थे, अब धर्म और पवित्रता के झंड़े हाथ में उठायें थे- सब पवित्र
थे, क्योकि ये गोपन में कुशल थे. सच्चरित्र और दुश्चरित्र में कुल इतना फ़र्क हैं-
पहला कलुष को छिपाने में समर्थ हैं,दूसरा असमर्थ . लोग मेरी निंदा कर रहे थे .दूसरे
के मामले में हर चोर मजिस्ट्रेट हो जाता हैं. कह रहे थे,"रोज देखा-देखी होती थी.
हम तो जानते थे कि कोई दिन ऐसा होगा. ऊँट की चोरी कहीं निहुरे-निहुरे हुई हैं?"
मैं बाहर निकलने का साहस बटोर रही थां. निराशा में भी एक ताकत होती हैं. हमारी
बहुत-सी क़मजोरी, हमारी आशाओं के कारण होती हैं. जब आशा टूट जाती हैं, तब आदमी
निडर हो जाता हैं. इसी समय पिताजी आ गए. लोग कहने लगे,"लो भैया,अब मथुरा बाबू आ
गये. अब वे जानें और उनकी लड़की."
पिताजी सब सुन चुके थे. वे चुपचाप आकर खड़े हो गये. मैं बरामदे में आ गई. शोर-गुल
कम हुआ,तो वे चिल्लाये"शीला, बाहर तो आ."
मैं बाहर निकली, तो सामने के मकान का वह धर्मध्वज-धारी बोला,"देख लो, हम झुठ तो
नहीं कहते?"
पिताजी अविचलित स्वर में बोले,"बेटी, क्या हुआ है? बिलकुल सच-सच कह दें. किसी से
डरने की बात नहीं हैं.
मेरी हिचकी बँध गई थी . बड़ी कठिनाई से कह पाई."मैं विमला के साथ सिनेमा देखकर
लौट रही थी. उसका नौकर गली के मोड़ तक छोड़ गया था. मैं आ रही थी, कि मैंने देखा
मेरे पीछे गुण्ड़े लग गये हैं. यह दरवाजा खुला था. मैं बचने के लिए यहाँ घुस गई.
इतने में लोगों ने हल्ला मचा दिया."
पिता जी ने बात सुनी. वे बहुत कम बोलते थे. बहुत धीरे-धीरे बोलते थे. पर इस समय
उनमें एक अद्भूत तेज का उदय हुआ. वे क्रोध से काँपने लगे. उनके मुख पर घृणा छा गई.
बड़े तीव्र स्वर में उन लोगों से बोले,"तुम लोगों को शर्म नहीं आती, दूसरों की
लड़कियों को बदनाम करते हुए- तुम्हारी भी तो लड़कियाँ हैं. उन्हें सिखा देना कि
यदि गुण्डें पीछा करें, तो उनके साथ चली जावें, मगर किसी शरीफ़ के घर में घुस कर
बचाव न करें."
वे लोग इस चोट से तिलमाला उठे. अपनी स्त्री या बहिन-बेटी की बात पर आदमी एकदम
सचेत हो जाता हैं. उनका आहत अहंकार बोला, "हमें क्यों गाली देते हो? उलटा चोर
कोतवाल को डाँटें! वाह! बुलाओ न महेन्द्रनाथ को. वह क्यों छिपा हैं? पूछो उससे!"
पिताजी ने जवाब दिया,"क्यों बुलाऊँ उसे? तुम क्या मेरे मजिस्ट्रेट हो? मैं क्या
तुम्हारी अदालत में खड़ा हूँ?"
मैंने कहा, " वे तो यह हो-हल्ला सुन कर बदनामी के डर से पीछे के दरवाजे के निकल
गये."
इस बात के उनके संदेह को बल मिल गया . एक आदमी बोला,"क्यों भाई, सच्चा
आदमी कहीं पीछे के दरवाजे से भागता है? इसे निकालो मुहल्ले से. हमने तो पहले कहा
था कि बिना बाल-बच्चेदार आदमी को मकान नहीं देना चाहिये."
पिताजी ने मेरा हाथ पकड़ा और बोले,"चल घर." घर पहुँचकर न मैं बोली और न पिताजी.
दोनों जाग रहे थे. मेरी सिसकी उन्हें सुनाई दे रही थी और उनकी उसासें मेरे कानों
में पड़ रही थीं. एक घंटें में ही हम एक-दूसरे के लिए अजनबी हो गये थे. दुख
आदमियों को मिलाता हैं, पर दुख अलग भी करता हैँ. दो दुखी आदमी आपस में इसलिए नहीं
बोलते कि कहीं हमारे हाथों दुख के बंद डब्बे का ढक्कन न खुल जाय. वे इसलिए नहीं
बोलते कि हर एक के सिर पर दुख का दुगना बोझ हो जायगा.
