<ठ्रन्स्लटेड् ंअटेरिअल्><ळिटेरटुरे><ंअहपट्र, ण्.श्.><आब्हिस्हप्ट् घन्ड्हव्र्र><१९९२><शहिट्य आकडेमि><णेत् ढेल्हि><४०-४७><२०००><ंअहपट्र, ण्.श्.-आब्हिस्हप्ट् घन्ड्हर्र-ळ्ट्-औ> 

इसी मनुष्य को मैं बचपन से चाहते आ रहा हूँ. साथ ही स्वयं को भी मैंने चाहा
है. इसलिये उसके यश या अपयश की कहानी मैं किसी के आगे बखानते वक्त स्वयं
के भीतर प्रेरणा पाता हूँ. मनुष्य ही तो सुनना चाहता है अन्य मनुष्य की
कहानी! फलाँना राज पुत्र ने क्या किया सास्ट्रे? फलाँना किसान के बेटे ने
क्या किया मौसा? अमुक सेनापति के बेटे ने क्या किया चाची? फलाने घर की लड़की
क्यों रस्सी लगा कर मर गयी दीदी ? फलाँने मुहल्ले के ढ़ेकाने प्रधान का बेटा
क्यों देशांतर हो गया रे भाई? अरे हो दाम खटुआ तुम्हार पान सुपारी कौन लेइ
गवा- अब घूम रहे हो लेकर खाली बटुवा? बोली बलदेव पण्डा? केले के पेड़ का
पति नहीं है- भला वह कैसे निकाला भंडा? (भंडा- केला का फूल).ऐसी हजारों
उत्सुकता मनुष्य के मन में होती हैं. सुख की बात सुनने पर हँसने की और दुख
की बात सुनने पर हाहाकार कर रोने को क्यों जी चाहता है? ये उत्सुकता आकिर
क्यों? कारण यही कि मनुष्य दूसरे मनुष्य को चाहता है. सुन चाहता है, दूसरे
मनुष्य की बात. मनुष्य देखना चाहता है, गैर मनुष्य को, क्योंकि वह चाहता
है अजनवी मनुष्य के साथ प्रत्यक्ष या परोक्ष संपर्क बढ़ाना. सभी प्रकार की
कहानियाँ मनुष्य के संपर्क की या और किसी के बारे की तथा मनुष्य के संपर्क
टुटने या जुड़ने की कहानी सुनना चाहता है.एक कहानीकार की हैसियत से मैं
मनुष्य के इसी संपर्क स्थापना का कारण भी ढ़ूँढ़ता आया हूँ, अपने जीवन से और
दूसरों के जीवन से. इसी संपर्क स्थापना की कितनी आह भरी कहानी मेरे मन के
पिटारे में संचित हैं- सारी बातें अब तक नहीं बोल पाया हूँ- कुछ कह चुकने
के बाद फिर अनेक बातें आकर पिटारे में समा गयी हैं.बचपन से देखते आया हूँ,
इसी कथा और कहानी जगत के नायक-नायिका के चरित्र के रूप में बहुत सी कहानियों
के चरित्र के रूप में मुजे सभी व्यक्ति प्रतीत होते हैं. हमारे गांव का वह
रात को चोरी करके दिन में गिरवी रखने वाला रसा साहू, जिसकी बड़ी-बड़ी लाल
आँखें थीं. जो साबूत बकरी को खेतों से लाकर मोड़ देता- और पका कर सारी बकरी
अपने पेट में ठूँस लेता - राक्षस की तरह चेहरा था उसका- बीबी बच्चे भी नहीं
थे- अकेले रहा करता था. मगर हमेशा गुस्से से तमतमाया हुआ- लोग कहते थे वह
इतना अत्याचारी था कि- भजनी सोई के साथ झगड़ा कर उसके पाँच वर्षीय बेटे का
गला दबा कर एक कुएँ में डाल दिया था. वही रसा लाहू न जाने क्यों कभी कभार
मुझे बुलाकर अपने घर में बैठाता. मैं उस समय सात आठ वर्ष का रहा हूंगा. मैं
डरते हुए उसकी अंधेरी कोठरी में प्रवेश करता- मुझे वह कटोरी भर गोश्त की
तरकारी खीलाता- उसके बाद फटी हुई भगवत गीता दिखाकर कहता- पढ़ इसमें से एक
अध्याय - मैं बहुत ही सुंदर स्वर में गाता था- पर डरते-डरते. कृष्ण हंता
जरा शवर की कातर युक्ति-भय से दोनो हाथ जोड़. कृष्ण के चरण तले पड़..उठ
माथे पर हाथ मार. बोला मैं हूँ दूराचार..न समझ किया ये कर्म. किसने किया
मेरा मतिभ्रम..मैं हूँ पापी दूराचारी. नर्कवास होगा मेरा..तू है नाथ जग
सहोदर. यह अपराध क्षमा कर..मेरे इतना गाते ही-रसा साहू को क्या हो जाता कौन
जाने. उस अंधेरे कोठरी के भीतर गला फाड़ कर रोने लगता और जमीन पर माथा ठोंक
कर गिर पड़ता. अंधेरी कोठरी के भीतर टिम-टिमाते हुए दिखायी देता एक छोटा सा
जगन्नाथ का चित्र.इस घटना के दो चार दिन बाद फिर देखा जाता जस को तस. रसा
साहू किसी के घर कुछ चोरी कर पकड़ा गया है और उसे बाँध कर सारे मुहल्ले में
घुमाया जा रहा है. रसा साहू के लिये क्या मैं कम रोया हूँ? उसे गांव के सभी
लोग घृणा करते थे. पर वह शिशु हंसा- मुझे इतना क्यों चाहता था? एक दिन मैं
उससे बोला- रसा भाई! चोरी क्यों करते हो? इतनी मार क्यों खाते हो? रसा साहू
मुझे गोद में खींचते हुए मेरे गाल को दबाते हुए अट्ठहास कर बोला-हा.  .  .
हा.  .  .  हा.  .  .  विष से जन्मा अपना स्वभाव कैसे छोड़ेगा? तू यह बात
कैसे समझ पायेगा रे बेटे? तू तो विष्णु की कला लेकर जन्मा है.रसा साहू जिस
तरह मेरे हृदय का एक करुण चरित्र है- उसी तरह और एक चरित्र हमारे गांव के
साठ वर्षीय बुढ़े बिनय पाढ़ी की रूपसी यौवनवती स्त्री वृंदा दीदी किसी को
निराश नहीं करती थी. तब भी सभी उसे इतनी गिरी हुई समझते थे, कि मुझे दुख
लगता. वृंदा दीदी कम उम्र में विधवा और संतान विहिन हो गयी थी. उसके जैसी
स्नेही, मीठे वचन बोलने वाली नारी मैंने बहुत कम देखी और उसके जैसे दूसरे
के दुख में दुखी होने वाली नारी मैंने नहीं देखी है.वैसे ही हमारे गांव का
बुढ़ा चौकीदार गरीब कंडरा- गांव का न्यायी पुरुष बालेई मियाँ- जालसाझी में
उस्ताद मिट्ठू बाबु, महा लंधफंदी बुढ़ा गोलख महामात्र- ईश्वर को देखे हुए
अनुभूति की खुमारी में रहने वाले वृंदावन मिश्रे. हमारे आदिवासी मुहल्ले
का बुधिया भोई, नटिया कालसी (कालसी=जिस व्यक्ति पर देवता आते हो उसे कालसी
कहते हैं.) और हमारा विशाल एकांतवर्ती परिवार जिसमें पिताजी, चाचाजी, माँ,
चाची और विधवा बुआयें एवं इसी तरह के असंख्य चरित्र की तस्वीर मुझे अभी
तक जीवंत रूप में याद हैं. उन सबों के संपर्क में अधिक जानने की उत्सुकता
मेरी बहुत थी. उनके बारे में बहुत सी बातें मैंने सुनी है. हर चरित्र बहुत
रहस्यपूर्ण और चित्ताकर्षक लगता था और शायद मनुष्य के इसी चित्ताकर्षक
व रहस्यपूर्ण विभाव के प्रति मेरा आकर्षण ही मुझे कहानी लिखने के लिये
प्रेरित करता है. इसी उत्सुकता ने मुझे जीवन के कितने पाप और पुण्य की ओर
घसीट लिया है.वास्तव में मुझे गढ़ कर कहानी कहना नहीं आता. मेरे बच्चे या
मेरे भाईयों के बच्चे मुझे पाते ही कहानी सुनने की जिद करते. पर मैं पढ़ी
हुई कोई कहानी भी पूरी तरह याद रखकर उन्हें नहीं कह पाता. तब वे सब कहते-
पिताजी! अपने मन से एक कहानी बोलो. मैं उनसे भी यही कहता- मुझे सोच कर कहानी
बोलना नहीं आता. वे विश्वास नहीं करते और पूछते- सोच कर कहानी बोलना नहीं
आता तब इतनी कहानियाँ कैसे लिखते हो?उन बच्चों को मैं कैसे समझाऊँ कि इन
कहानियों में मेरी कोई बहादुरी नहीं है.अब तो मेरे बड़े बच्चे भी कभी कभार
पूछ बैठते हैं- पिताजी! फलाँनी कहानी क्या सच है? मैं कहता हूँ- हाँ. फिर
सवाल होता है- सचमुच क्या तुम्हारे जीवन में ऐसा घटित हुआ था? मैं कहता-
अरे बेटे! सच बात कहने में मेरे जीवन और दूसरे के जीवन में क्या भेद है?सही
बात है. सारी कहानियों की विषय वस्तु और चरित्र को मैंने बाहरी जगत तथा
अपने भीतर की दुनिया में देखा है.मैं बचपन में कविता लिखा करता था. कालेज
में पढ़ने तक भी मैं कविता लिखता रहा. हालांकि वे सब स्तरीय कवितायें
नहीं रहीं. उनमें से कुछ "दैनिक आशा" और इधर-उधर प्रकाशित हुई. पर वे सब
अनाप-शनाप और अनुकरणीय कवितायें रहीं. उनमें मेरा अपना निजस्व कुछ न था.
मैं उस बात को समझ रहा था. मेरे भीतर दूसरों की तुलना में अधीक इमोशन और
अनुभूति की तरंग उठा करती थीं. पर उसे प्रकाश में लाने के लिये कविता न थी
मेरा उपयुक्त माध्यम और कौन सा माध्यम मेरे उपयुक्त होगा यह भी मुजे नहीं
मालुम था. मुझे शुरू से- यानी स्कूली जीवन के यार दोस्त कोई मुझे साहित्यिक
समझ कर, इज्जत नहीं करते थे. मैं मैट्रिक पढ़ते वक्त तक केवल कवितायें ही
लिखा करता था. पर वे सब थी बिल्कुल बेकार की कवितायें. मुझसे अधिक चमत्कार
पूर्ण कविता लिखने वाले मेरे कई सहपाठी थे. वे मुझे नफरत की निगाह से देखते
थे. मैं गणित में कमजोर होने की वजह से सभी की दृष्टि में बुद्धु था ही. आज
समझ में आ रहा है, कि उस समय के गणित विद्या के पारंगत तथाकथित बुद्धिमानों
से आज कम्प्यूटर यंत्र करोड़ों गुना अधिक बुद्धिमान है! पर कम्प्यूटर क्या
रसा साहू की वेदना को समझ सकेगा? वृंदा विधवा के हृदय की हाहाकार को समझ
पायेगा? "कबूतर मेरा गुरु" कहानी लिख पायेगा? लिख पायेगा "अंधेरी रात का
सूरज" जैसी कहानी? मेरे शिक्षक या अध्यापक कोई भी मेरे साहित्यिक जीवन
के निर्माण में सहायक नहीं हुए. यद्यपि दूसरी तरह से मैं कुछ शिक्षकों
और अध्यापको द्वारा काफी उपकृत हुआ हूँ. मेरी इच्छा थी, एक कवि बनने की.
पर एक अच्छी कविता लिखना क्या कम बात है? अभी भी मुजे दो व्यक्तियों के
समक्ष बड़ा तुच्छ सा अनुभव होता है, कवि और गणितज्ञ. यद्यपि मेरे समर्थन और
समालोचकों के मतानुसार मेरी कहानियाँ भी रस-मय कविता धर्म से सराबोर होती
हैं. इतना सुनने पर तृप्त हो जाता हूँ. फीर मन में यह सवाल जागता है, क्या
"चंद्रमा की चूड़ी" जैसी कविता को कहानी में लिख पाता? कवि वेणुधर राउल की
"कुब्जे के लिये एक सगीत" का मर्म उद्घाटित करने के लिये मैं जितने पृष्णों
की कहानी लिखने के बाद भी वह अभिव्यक्ति नहीं ला पाता. भले ही मेरे समर्थक
मुझे जितना स्वर्ग में क्यों न बैठा दें.बाद के जीवन में अवश्य मैंने कुछ
कवितायें लिख कर प्रशंसा पायी हैं. पर उस प्रशंसा ने मेरी हीनता को और
बढ़ा दिया है. फिर भी आश्चर्य की बात है उड़िया साहित्य के विशिष्ट समालोचक
तथा `प्रज्ञा' पत्रिका के संपादक अध्यापक यतींद्र मोहन महांति मुझे कविता
लिखने के लिये अधिक प्रेरित करते रहे.मेरी प्रियतमा पत्नी श्रीमती प्रसन्न
कुमारी देवी प्राय: मेरी सभी कहानियों की प्रथम पाठिका हैं. उन्हें यदि भाया
और वो कहानी अच्छी है अगर कह दें, तो मैं काफी निश्चित हो जाता हूँ. उनकी
कहानी समझने की क्षमता मेरी राय में बहुत ही अधिक है. अत्यन्त जटिल बातों
को भी वे बड़ी आसानी से पकड़ लेती हैं. पहली बार पढ़ते वक्त यदि उन्हें कहीं
असुविधा लगे - मैं दूसरी बार लेख में थोड़ा विश्लेषण कर देता. इसके फलस्वरूप
मेरी कहानियाँ प्राय: सभी अपने ढंग से समझ लेते हैं.पर इसके परिणामस्वरूप
मेरी कहानी को एक बदनामी हाथ लगी. अनेक पण्डित और विद्ग्ध समालोचक एवं
सृजनशील कहानीकारों की राय में "मैं अनावश्यक कई पृष्ठों में बकवास करता
हूँ. लघुशिल्प कौशल और काक्सयंम मुझमें नहीं है."मैं अपनी पत्नी और विदग्ध
पण्डितों को एक साथ संतुष्ट नहीं कर पाया और न कभी कर पाऊँगा. मेरी कहानियों
की गलती के लिये भी मुझे अफसोस नहीं है- मैं वास्तव में जो हूँ, स्वाभाविक
ढंग से वही मेरी कहानियों में प्रकाशित होनी चाहिये. इतनी ही मेरी सच्चाई
है- और यही मेरी पत्नी और बच्चे इस वजह से मुझ पर नाराज होकर कहते- यह
मेरी चारित्रिक कमजोरी है. मैं बोलता हूँ- देखो मैं अपनी यह आदत और नहीं
बढ़ाऊँगा. बस इतनी ही तुम मुझसे उम्मीद रखो. पर तुम्हारा स्वामी और पिता
अधिक गुणों तथा कुछ दोषों से सम्पन्न व्यक्ति है- इतना कहानी और उपन्यास के
संपर्क में भी मैं यही बात कहता हूँ. सुधी वृंदों! आप सब हंस की तरह हैं-
दोष को मेरे लेखों से निकाल कर सिर्फ गुण को ही ग्रहण करें. मेरे पाठक
पाठिकाओं को भी धन्य कहा जाये. वे लोग यदि मेरे लेखों की गलतियाँ पकड़
कर बैठे होते- तो क्या मैं और लिख पाता?हाँ, और एक बात है. मैं कई तरह की
कहानियाँ लिखता हूँ- अनेक किस्म की शैली और भाषा का प्रयोग करता हूँ.कई सरस
"मिश्रित पकवान" प्रस्तुत किया हूँ. मेरे समसामयिक प्रथम श्रेणी के कथाकारों
की कहानियों और उपन्यासों में इस तरह की विशेषता मैंने नहीं देखी. जैसे-
`कबूतर मेरा गुरु', `सोने का हिरन', `सोने की सीता', `ढ़लते सूरज का रंग'
और `आकाश पाताल' कहानियों का लेखक महापात्र नीलमणि कहना इतना सहज नहीं है.
मैं अपने समसामयिक प्रतिभावान कथाकारों से केवल इतना ही चाहता हूँ! इतनी
बहादुरी यदि जाहिर न की तो मैं भला उनके साथ एक आसन पर बैठ सकूँगा? मगर
इसलिये काफी स्थूल पाठ्क, पाठिका, अध्यापक, समालोचक मेरी कहानियों की
छींटाकशी करते हैं. `दांत और वेदांत' तथा `सुमित्रा की हंसी' कहानी पढ़ने के
बाद एक उड़िया साहित्य के दिग्गज अध्यापक ने मुझसे कहा- इतनी सुंदर हास्य
रसात्मक कहानी `गोपाल भाण्ड' के बाद हमारे साहित्य में किसी ने नहीं लिखी
है! मैं तो सुनते ही हंसते-हंसते लोट-पोट हो गया!मैं उस मूर्ख के गाल पर
दो घूंसा जमा देना चाहता था. पर तुरंत मेरा हाथ रुक गया. मुझे लगा- वह एक
मूर्ख चरित्र की तरह है. तब गुस्सा करुणा में परिणत हो गया. मैं हंसते हुए
बोला-महाशय! हास्य रस का स्थायी भाव होता है हास्य! करुण रस का स्थायी भाव
हुआ शोक. आप यदि दंतेड़ी औरत के रोने को समझेगें कि वह हंस रही है, तब तो
वह बेचारी मरी. पर वह परम मूर्ख अध्यापक फिर भी कुछ समझ नहीं पाये. हीं-हीं
कर सिर्फ हंसे जैसे वे मेरी बातों का मर्म समझ रहे हैं. ओड़िया साहित्य विभाग
में ऐसे मूर्ख अध्यापकों की संख्या अनगिनत है. ये ओड़िया साहित्य को मार कर
कबसे खत्म कर चुके होते. उत्कल-भारती के भाग्य अच्छे हैं कि विभाग में कुछ
पण्डित, बुद्धिमान समालोचक अब भी हैं. भविष्य की बात भला कौन कह सकता है?मैं
काफी गप्पें हाँक चुका, गप्पबाजी की आदत ही है. कहानी लिख कर आनंदित हुआ हूँ-
पर संतोष नहीं पाया. भगवान मुझे अगले जन्म में कविता लिखने की क्षमता देना.
कहानी लिखने की प्रवृत्ति ने मेरे जीवन में अनेक उथल पुथल मचायी है. फलत: मैं
अनुभवी हुआ- अभिज्ञता पाया. मेरा आत्मविश्वास और साहस बढ़ गया. कहानी लिखने
की वजह से मैं जीवनमुखी और समाज सचेतन हुआ- जिम्मेदारी लेने की भावना मन में
आयी है. लेकिन मेरी आत्मा ने बचपन से चाहा है-एक निसंग योगी का जीवन. एक
उदास सर्व त्यागी सन्यासी जीवन के प्रति मेरी आत्मा ने हमेशा विचार किया
है. पर मैं जानता हूँ- यह कहानी लेखन की प्रवृत्ति मुझ में जब तक रहेगी-
मैं इस जीवन को पूरी तरह से ग्रहण नहीं कर पाऊंगा. ईश्वर ही जानता है किस
दिन मेरी आत्मा की तड़प पूरी होगी. पर क्या एक कहानीकार थोड़ी बहुत निसंगता
अनुभव नहीं करता? एक अच्छा कहानीकार क्या छोटा-मोटा साधु नहीं होता?और-एक
बात कह दूँ. मैं तो पच्चीस तीस वर्षों से शिक्षक के धंधे में रहा. शिक्षक
के नीति नियम के साथ कहानीकार का मुक्त जीवन कभी मेल नहीं खाता. मैं दोनों
की रक्षा, आज तक अपनी जान की बाजी लगाकर करता आया हूँ, जिसका परिणाम यह हुआ-
मैं द्वितीय श्रेणी का एक शिक्षक और द्वितीय श्रेणी का ही एक कथाकार बनकर
ओड़िया आसमान में टिमटिमाते हुए जला, पर प्रकाशवान न हो पाया. किंतु इसका
मुझे दु:ख नहीं है. दूसरे दर्जे में उत्तीर्ण होना क्या कम कष्टकर है? मेरे
जैसे खयाली अनमना योगी के लिये तो सैकड़ो गुना अधिक कष्टदायी है.
