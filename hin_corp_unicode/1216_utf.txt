<ठ्रन्स्लटेड् ंअटेरिअल्><ळिटेरटुरे><ळिन्गन्न, श्.४ फरम्स्हिवय्ग, घ्.श्.छ्.(ऐड्स्.)><खन्नड ळोक् खट्हयेन्><१९८८><शहिट्य आहडेमि><णेत् ढेल्हि><८-१३><२०००><ळिन्गन्न, श्.-खन्नड ळोक् खट्हगेन्-ळ्ट्-औ> 

इन बातों से शव उसे दे देना पड़ा. मंत्री का बेटा एक बसोर के यहाँ गया और
बाँस का पिटारा बनवा लाया. उसने उसमें अपने मित्र का सिर और धड़ रख दिये.
राजा के बेटे वाले घोड़े पर पिटारा रखकर और अपने घोड़े पर चढ़ कर वह चल पड़ा.
उसकी ससुराल वहाँ से एक कोस पर थी. यह सोच कर कि राजा के बेटे की ससुराल में
तो यह सब हुआ, अब देखना चाहिए कि मेरी ससुराल में क्या होता है. वह दोनों
घोड़े लेकर अपनी ससुराल चल पड़ा. गाँव पास आते ही उसने अपने आने की खबर
भेजी. ससुरालवालों ने आकर उसकी अगुवानी की और साथ लिवा ले गये. घर पर आरती
के बाद भीतर ले गये. भोजन के बाद उसकी पत्नी ने बिस्तर बिछा दिया. मंत्री
का बेटा वह पिटारा पलंग के नीचे रख कर सो गया. उसकी पत्नी फल, फूल, धूप,
कपूर थाली में लेकर घर से निकल पड़ी. उसने सोचा, अरे, जो राजा के बेटे की
पत्नी कुछ और तरह की है, मैंने सोचा था पर लगता है कि मेरी पत्नी का भी कोई
किस्सा है.' वह उठकर उसके पीछे-पीछे चल पड़ा.उसकी पत्नी जहाँ से गुजरी वहाँ
एक बैल मरा पड़ा था. उसकी पत्नी ने थपथपाया, `अरे ऐसे क्यों पड़ा है?' उसे
उसने यह उठाने की कोशिश की पर बैल न उठा. आँखों में आँसू भरे वह लड़की काली
के मन्दिर पहुँची. यह जाकर वहाँ खंबे के पीछे खड़ा हो गयी. उसने नारियल
तोड़कर कपूर जला या और नमस्कार करके कहा, `माँ मैंने, मन्नत की थी कि जिस
दिन मेरे पति मुझे दर्शन देंगे मैं अपना सिर काटकर तुम्हें अर्पित कर दूँगी.
आज वे आये हैं. इसलिए आज मैं अपना सिर अर्पित करने आयी हूँ.' देवी बोली,
`मैं तुम्हारी भक्ति से प्रसन्न हूँ. पति से एक भी बात किये बिना तुम मन्नत
के अनुसार वहाँ चली आयी. इसलिए तुम्हें प्राण देने की आवश्यकता नहीं. मैं
प्रसन्न हूँ. जो वर चाहो माँग लो.'उसने रास्ते में मरे पड़े मूक जीव को
जिलाने के विचार से कहा, `आप की दया से मेरे पास सब कुछ है और कुछ नहीं
चाहिए. माँ ऐसा वर दो कि मेरा हाथ छूते ही मरा हुआ जिन्दा हो उठे.' देवी ने
कहा, `ऐसा ही हो'.पति ने यह सब कुछ सुनकर सोचा अगर वह बैल जिंदा हो तो मेरा
भाई भी जिन्दा हो जायेगा. वह वहाँ से भागकर जहाँ बैल पड़ा था वहाँ आ छिपा. उस
लड़की ने आकर मरे बैल पर हाथ फेरकर उसे थपथपाया. वह बैल डकारता हुआ उठ खड़ा
हुआ. पत्नी के घर पहुँचने से पहले पति जा कर पलंग पर ऐसे सो गया जैसे वह कुछ
जानता ही न हो.वह लड़की पान-सुपारी और फल हाथ में लिए पलंग पर आ बैठी. तब
पति बोला, `ये पान अच्छे नहीं. मैं बढ़िया पान लाया हूँ. नीचे पिटारे में
हैं, जरा निकाल लो.' पत्नी ने पिटारा खींचा. उसमें हाथ डाला. तब राजा का
बेटा उठ खड़ा हुआ. मंत्री का बेटा उससे लिपटकर रो पड़ा. और उसे सारी कहानी
बता कर कहा, `ऐसी-ऐसी मुसीबतों मैं से बचा लाया पर तुम्हारी पत्नी ने ही ऐसा
कर डाला.'आठ दिन वहाँ बिताकर मंत्री का बेटा और उसकी पत्नी एक घोड़े पर और
दूसरे घोड़े पर राजा का बेटा सवार होकर राजा के बेटे की ससुराल गये. गाँव
पास आने पर राजा के बेटे ने अपने ससुर को समाचार भेजा `आपका मरा दामाद मैं
लौट आया हूँ. आकर लिवा ले जाइये.' वे आकर इसे लिवा ले गये.वहाँ खाना-पीना
आदर-सत्कार हुआ. मंत्री के बेटे ने पक्षियों की बतायी भविष्यवाणी बतायी और
डिबिया में रखा तीन मुँह वाला काँटा और पान का नन्हा नाग भी उसके ससुर के
सामने रखा. तब उसके ससुर ने यह सोचकर कि ऐसा आदमी मेरे दामाद का गला नहीं
काट सकता. यह मेरी बेटी की ही करतूत होगी. यह निर्णय करके अपनी बेटी और
बसोर को चिरवाकर गाँव के फाटक पर लटकवा दिया. अपनी बारह बरस की छोटी बेटी
से राजा के बेटे का ब्याह गौना करके भेज दिया. राजा का बेटा और उसकी पत्नी
एक घोड़े पर और दूसरे पर मंत्री का बेटा और उसकी पत्नी बैठकर घर वापस
चल पड़े.तब तोते ने दुकान में आकर बैठे मंत्री को यह कहानी सुनाकर कहा,
`मित्रता ऐसी हो तो मैं चलने को तैयार हूँ. नहीं तो नहीं.' मंत्री ने जाकर
सारी बात राजा से कही. राजा ने कहा, `ऐसी मित्रता करना मेरे लिए संभव नहीं,
चाहे तो वह भाई की तरह रह सकता है. तुम उसे लिवा लाओ.'मंत्री तोते की दुकान
पर गया. तोते ने पहले जैसा ही स्वागत किया और उसके आने का कारण पूछा, मंत्री
ने राजा की बात तोते को बतायी.तोता बोला, मैं ऐसा-वैसा भाईचारा बनाने के लिए
तैयार नहीं. उसके बारे में एक छोटी-सी कहानी सुनाता हूँ. सुनिए.'पुराने जमाने
में एक नगर था. उसका एक राजा था. उस राजा के बच्चे नहीं थे. भिखारी उसके हाथ
से भीख नहीं लेते थे. एक दिन एक सन्यासी आया. जब रानी भिक्षा देने लगी तो
उसने मना कर दिया. रानी रो पड़ी. सन्यासी ने पूछा, `क्या बात है?' वह बोली,
`मेरी कोई संतान नहीं. इसलिए कोई मुझसे भीख भी नहीं लेता.' सन्यासी बोला,
`ऐसी बात है तो मैं दो बेटे होने का वर देता हूँ. क्या तुम मुझे अपना बड़ा
बेटा दे दोगी?' रानी ने मान लिया. औरत की बात का क्या विश्वास! सोचकर सन्यासी
ने चार-पाँच लोगों की साक्षी में करार लिखवा लिया. फिर रानी को एक फल देकर,
`इसे खा लो' कहकर चला गया. उसके जाने के नौ मास बाद रानी ने एक पुत्र को
जन्म दिया. उसके एक वर्ष बाद दूसरे बेटे को भी जन्म दिया.लेकिन संन्यासी
अब भी नहीं आया. कहीं वह मर-मरा गया होगा, सोच कर रानी ने बड़े लाड़-प्यार
से बच्चों को पाला. जब बच्चे किशोर हो गये तब संन्यासी ने आकर अपनी बात
याद दिलायी. माँ का दिल दु:ख से जल उठा. उसने जरा आगा-पीछा किया. पंचायत
जुड़ी. उसे लड़का देना पड़ा. अच्छे-अच्छे पकवान बनाकर और अच्छे-अच्छे कपड़े
देकर उसने अपने बच्चे को विदा किया. छोटा भाई, बड़े भाई से लिपटकर, `भैया,
बकरी के थनों की तरह हम दोनों साथ-साथ पैदा हुए. अब मुझे अकेला छोड़कर जा
रहे हो,' कहता हुआ रोने लगा. बड़ा भाई बोला, यही मेरे नसीब में लिखा है.
भाई मैं साल में एक बार मिलने आया करूँगा. हमारे घर के पिछवाड़े मल्लिका की
लता है न. उसकी अच्छी तरह देख-भाल करना. अगर मैं मर गया तो लता सूख जायेगी.
जिन्दा रहा तो वह हरी-भरी रहेगी. मेरा मरना और जीना उससे पता चल जायेगा.'
यह कहकर बड़ा भाई चला गया.चलते-चलते एक दोराहा आया. संन्यासी ने लड़के से
पूछा, `बताओ अब कौन से रास्ते से चलें?' लड़के ने पूछा, इस रास्ते से गये
तो क्या होगा? अगर उस रास्ते से गये तो क्या होगा?' इस पर संन्यासी ने कहा,
`इस रास्ते से स्थान पास पड़ता है और उस रास्ते में शेर चीते आते हैं. वह
रास्ता लम्बा है पर कोई जोखिम नहीं.'लड़का बोला, `शेर-भालू हमारा क्या कर
लेंगे? चलो बाबा, छोटे रास्ते से ही चलेंगे.'लड़का बड़ा समझदार और साहसी है,
सोचकर संन्यासी उसे अपने कंधे पर बिठाकर आगे बढ़ा. घने जंगल में संन्यासी
का घर था. जब घर दिखायी देने लगा तब लड़के को नीचे उतार कर उसके हाथ में
घर की चाबी पकड़ा कर संन्यासी बोला, `मैं दिसा-मैदान होकर आता हूँ. तब तक
तुम यहीं रहना.' इतना कह कर वह चला गया. लड़के को भी घर दिखायी दे रहा था.
उसने जाकर घर का दरवाजा खोला. एक कमरे में काली माँ नाच रही थीं. दूसरे
कमरे में सौ मुण्ड-रुण्ड अलग पड़े थे. इसे देखकर वे सिर खिलखिला कर हँस
पड़े. इनसे उनसे पूछा, `क्या बात है?'वे बोले, `काली देवी ने संन्यासी को वर
दिया है कि एक सौ एक मुण्ड मुझे अर्पित करने पर मैं तेरे अधीन हो जाऊँगी.
अब तक संन्यासी सौ दे चुका है. तुम एक सौ एक वें हो. थोड़ी देर बाद तुम
भी हमारे जैसे ही हो जाओगे.'लड़का बोला, `ठीक है भाइयो, मेरे भाग्य में
यही बदा होगा.'`अच्छा, हम तुम्हें अपना सिर बचाने का उपाय बताते हैं. तुम
वैसा करोगे?' लड़के ने कहा, `करूँगा.'वे बोले, `संन्यासी आयेगा. वह हमारे
कमरे का ताला नहीं खोलेगा. पूजा के कमरे का ताला खोलेगा. तुम से कहेगा बेटा,
जरा यहाँ झाड़-बुहार कर लीप दो तब तुम कहना मैंने तो कभी झाड़ी-बुहारी नहीं
की. आज तुम करके दिखाओ, कल से मैं कर दूँगा. वह कहेगा, फूल ले आओ, तब कहना
आज तुम लाकर दिखा दो, मैं कल से ले आऊँगा. वह कहेगा, पूजा करो, तुम कहना,
मुझे नहीं आता तुम करके दिखाओ. आखिर में कहेगा दण्डवत करो. तब तुम कहना,
आज तुम करके दिखाओ, मैं कल से कर दूंगा. जब वह दण्डवत करेगा तब भगवान के
पास रखी तलवार उठाकर उसकी गर्दन उड़ा देना. तब सिर तुम्हारा हुआ तो एक
सौ एकवाँ अगर उसका हुआ तो भी एक सौ एकवाँ ही होगा. देवी तुम्हारे वश में आ
जायेगी. अब जाओ, भागकर दरवाजा बन्द करके छिपकर खड़े हो जाओ.'वह लड़का बाहर
जाकर जहाँ का तहाँ अनजान-सा बनकर खड़ा हो गया. संन्यासी ने आकर पूजा का
कमरा खोला और उससे झाड़ू बुहारी करने को कहा. लड़के ने उन सिरों के कहने
के अनुसार ही उत्तर दिया. इसी प्रकार सारे कामों के लिए वैसे ही उत्तर
सुनकर संन्यासी `दण्डवत ऐसे करते हैं,' कहता हुआ दिखाने को झुका. लड़के ने
चन्द्रहास उठा कर उसके दो टुकड़े कर डाले. देवी खिलखिला कर हँसती हुई बोली,
`जो चाहे सो माँग ले.' लड़का बोला, `मुझे कुछ नहीं चाहिये. ऐसा आशीर्वाद
दो कि जिससे मैं मरे को जिला सकूँ.' देवी ने उसे यही वरदान दे दिया. उस
लड़के ने सारे सिरों को धड़ों से जोड़कर चरणामृत छिड़का. मरे हुए सब जीवित
हो उठे. और उठकर अपने-अपने घर चले गये. देवी ने लड़के को आशीर्वाद देते हुए
कहा `आगे एक गाँव में एक लड़की पहने हुए फूल बेचती हुई बैठी मिलेगी. वह उसी
आदमी से विवाह करेगी जो यह पहचान लेगा कि वह फूल पहने हुए है. तुम उन्हें
पहचान लेना. वह तुमसे विवाह कर लेगी. बाद में सुख से जीवन बिताना.'देवी के
आदेशानुसार वह आगे चला. वहाँ गाँव में लोग फूल खरीद रहे थे. वह लड़का बोला,
`औरत में पहने फूल क्यों खरीद रहे हैं. आप लोग यह बात रखवाले ने उस लड़की
को जाकर बतायी. उस लड़की ने उस लड़के को बुलाया. दोनों का ब्याह हो गया.
सुबह उठकर वह लड़का घोड़े पर सवार होकर शहर का चक्कर लगाने निकला. पत्नी
बोली, `आप तीन दिशाओं में तो जा सकते हैं पर पूर्व की ओर मत जाइयेगा.'
पूर्व की ओर क्या है? यही देखने के लिए वह चल पड़ा. वहाँ सात पंजों वाला एक
शेर रहता था. वहाँ से वह घोड़े सहित पार निकल गया. उधर महल के पिछवाड़े की
मल्लिका की लता सूख गयी. उसका छोटा भाई, `जब तक बड़े भाई का कुछ पता नहीं
लगता, तब-तक अन्न-जल ग्रहण नहीं करूँगा,' कहकर पलंग पर पड़ गया. माँ ने
`भाई को ढूँढ़ ला' कह कर रास्ते के लिये कलेवा बाँधकर दिया. वह संन्यासी
वाले रास्ते पर ही गया. उसी मंदिर में जा पहुँचा. पूजा की. काली माँ ने उसे
सारी बात बतायी और कहा, `वह अगले नगर चला गया था. वहाँ अपनी पत्नी की बात न
मानने के कारण शेर के पेट में पहुँच गया है. मेरे आशीर्वाद के कारण अभी तक
उसके पेट में जीवित है. तुम वहाँ जाओ. जब वह शेर हाँ करके मुख खोलकर तुम पर
झपटेगा तब चन्द्रहास को उसके मुँह में घुसेड़ देना इससे उसका मुँह और पेट
चिर जायेगा. तुम्हारा भाई घोड़े समेत बाहर आ जायेगा.'छोटा भाई चन्द्रहास
लेकर वहाँ पहुँचा. शेर आगे आया. उसने देवी के आदेशानुसार ही किया. बड़ा भाई
घोड़े समेत निकल आया. दोनों घर गये. उन की सूरत एक जेसी थी. उनमें उसका
पति कौन-सा है, किसकी आरती उतारूँ, पत्नी इस असमंजस में पड़ गयी. तब छोटे
वाला बोला, भाभी ऐसे खड़ी क्यों हो गयी? भैया की आरती उतारो न.' उसने आगे
बढ़कर आरती उतारी. खाना-पीना हुआ. इस प्रकार वे लोग आठ दिन वहाँ रहे. तीनों
मिलकर अपने नगर गये. अब अगर ऐसा भाई बनने को तुम्हारा राजा तैयार हो, तो मैं
चलूँगा, नहीं तो नहीं.' तोते की बात सुनकर मंत्री लौट गया. उसने जाकर राजा
ने बताया. राजा `यह नहीं हो पायेगा,' कहकर चुप रह गया.नगर के व्यापारियों
ने फिर से फरियाद की. तब राजा ने मंत्री से कहा, `ऐसी मित्रता और भाईचारा
तो मुझसे नहीं हो सकेगा. वह चाहे तो पत्नी की तरह रह सकता है. उसे लिवा
लाओ.'मंत्री फिर लौट गया. तोते ने पहले की तरह आदर-सत्कार किया तो पूछा.
मंत्री ने राजा की बात कही. तब तोता बोला, `मैं ऐसी-वैसी पत्नी की तरह रहने
को तैयार नहीं. उसके बारे में भी एक कहानी सुनाता हूँ.' मंत्री ने कहा,
`सुनाओ.'एक नगर था. उस नगर का एक राजा था. उसके सात लड़के थे. बड़े छ: लड़कों
का व्याह हो चुका था. छोटे की शादी नहीं हुई थी. भाभियों ने ताने कसे, `अब
तक कुँवारा बैठा है. कोई पसंद ही नहीं आती. क्या अमुक नगर की तीन मोतियों
की भारवाली, तन्वंगी लायेगा?' देवर बोला, मैं देशाटन करना चाहता हूँ.वह राह
खर्च और कलेवा बँधवाकर, तीन फूलों के भारवाली सुन्दरी के नगर को चल पड़ा.
वहाँ पहुँच कर, कुछ समझ न पाकर एक बूढ़ी मालिन के घर गया. उसने बाहर से
ही पुकारा, `भीतर कौन है माँ?' उस बुढ़िया ने बाहर आ कर कहा, `कौन है भाई
मुझे मां कहकर पुकारने वाला? मैंने तो न किसी लड़के को जन्म दिया न लड़की
को.' लड़के ने कहा, `भले ही किसी गाँव या गली का होऊँ. मेरे माँ-बाप नहीं,
बहिन-भाई नहीं. कुछ काम मिल जाये तो कर लूँगा. दो कौर रोटी खाकर पड़ा
रहूँगा.' बुढ़िया ने पूछा, `फूलों की बगीचा लगाकर फूल उगा सकोगे? मुझे इस
नगर की तीन फूल जितने भारवाली सुन्दरी को फूल गूँथकर देने होते हैं.' अच्छी
बात है'- कहकर वह बगीचे के काम पर लग गया. उसने बाग लगाया, फूल उगाये. एक
दिन घर आकर बोला, `मुझे बड़ी भूख लगी है माँ. तू खाना बना, मैं फूल गूँथता
हूँ.' यह कह कर उसने उन फूलों में एक चिट्ठी लिखकर गूँथ दी. उसमें उसने
लिखा था, `माँ-बाप छोड़कर मैं इसी तरह कितने दिन भटकता रहूं. अब तुम्हीं
बताओ क्या करूँ?' सुन्दरी ने चिट्ठी पढ़ी और जवाब भेजा, `मैं सतखंडे महल में
रहती हूँ. सदा सात पहरों के भीतर रहती हूँ. अगर कोई बहादुर हो तो यहाँ पहुँच
सकता है.'वह लड़का रात को मक्खी बनकर वहाँ पहुँचा. मुर्गे के बाँग देने तक
वहाँ रहा. बाद में वापस आ गया.सुबह तोलनेवालों ने आकर सुन्दरी को तोला.
तीन फूल डालने पर भी पलड़ा उठा नहीं. चार फूल डाले गये. उन्होंने पूछा,
`आज क्या बात है? वजन चार फूलों का है?' वह बोली, `रात को जरा ज्यादा भूख
लगी थी. ज्यादा खा गयी'. `इसी तरह हर रोज एक-एकफूल का वजन बढ़ता जा रहा
है. मेरे पिताजी मुझे जान से मार देंगे. चलो, हम तुम्हारे देश चलते हैं.'
यह कहकर दोनों उड़न-खटोले पर बैठे-चल पड़े. नगर के पास वाले कुएँ के पास
उतर कर उसने अपने घरवालों को खबर भेजी,`तीन फूलों के भारवाली सुन्दरी लाया
हूँ, आओ और आकर स्वागत करो, साथ लिवा ले जाओ.'उस नगर में एक काली कुम्हारिन
थी. यह खबर सुनकर वह घड़ा लेकर कुएँ पर आयी.उसने घड़ा भर लिया. राजकुमार
को अपनी गोद में सुलाकर उसने सुन्दरी से उसने भराघड़ा उठवाने को कहा. वह
बोली, `मेरे वे सोये हैं. मुझे से नहीं होगा.' उसके बार-बार कहने पर गठरी
राजकुमार के सिर के नीचे सरकाकर सुंदरी घड़ा उठावने गयी. तुम्हारे यह साड़ी
और गहने मुझे पर कैसे लगते हैं!' कहकर उसने उस सुन्दरी से गिड़गिड़ाकर माँग
लिये. उन सबको पहन-ओढ़कर, `हम दोनों में कौन सुन्दर है, आओ जरा पानी में
देखें, कहकर कुएँ के पास ले गयी.  झुककर देखते समय कुम्हारिन ने उसे कुएँ
में धकेल दिया और स्वयं जाकर राजकुमार का सिर गोद में रखकर बैठ गयी.  भाई
और भाभियाँ गाजे-बाजे लेकर आये. वह जब जगा तो अपनी प्रेयेसी को देख दु:खी
हुआ. उस प्रदेश से इस प्रदेश में आने का प्रभाव है या मेरे बुरे ग्रह हैं,
सोचकर लड़का चुप रह गया.  भाभियों ने मजाक उड़ाया, `अरे इस कानी को लाने के
लिए देश-देश भटकते फिरना था?'फिर उन दोनों को साथ ले जाकर उन्होंने दोनों
की शादी करा दी.
