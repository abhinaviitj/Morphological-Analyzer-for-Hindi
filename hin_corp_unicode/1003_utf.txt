<णटुरल् श्चिएन्चे><भिओच्हेमिस्ट्र्य्><आनोन्><ख्हड् फट्रिक - ईई><१९८४><ञ् आ ई><णेत् ढेल्हि><१२ टो १५><२५००><आनोन् - ख्हड् फट्रिक - ईई>

अपनी बात
औद्यानिक विकास में उर्वरक उपयोग का महत्त्व
शरीर के पोषण में अन्य खाद्यान्नों के साथ-साथ फलों की भी भारी उपयोगिता है.
शरीर के पोषण के लिए प्रत्येक मनुष्य को फलों का सेवन अवश्य करना चाहिए,
क्योंकि फलों में भरपूर मात्रा में पोषक तत्व विद्यमान होतें हैं. लेकिन हमें
इच्छित मात्रा में फल नहीं प्राप्त होते. इसका कारण यह है कि हमारे देश में
औद्यानिक विकास पर बागवान उतना ध्यान नहीं देते, जितना औद्यानिक विकास के लिए
आवश्यक है. यही कारण है कि देश में फलों का उत्पादन कम हो रहा है और जितना
उत्पादन होता है, वह बहुत मंहगा रहता है. इसीलिए सर्व साधारण व्यक्ति फल नहीं
खरीद पाता.
औद्यान्नों की भारी पैदावार देने वाली किस्मों के चलन से प्राय: बागवान नये बाग
नहीं लगाते और जो लगाते भी हैं, वे प्राय: वैज्ञानिक विधियां नहीं अपनाते.
दूसरा कारण है, पुराने बागों जीर्णोद्धार न करना. इसीलिए फलों की पैदावार काफी
कम होती है.
जहां तक फलों की उन्नत किस्मों का सवाल है, अब देश में उन्नत किस्मों की कमी
नहीं. राज्य स्तर पर जहां-तहां अनेक औद्यानिक अनुसन्धान संस्थानों ने फलों की
नयी और अधिक पैदावार देने वाली किस्मों का विकास किया है. इसके अलावा प्रत्येक
राज्य के कृषि विश्वविद्यलयों ने भी फलों पर काफी अनुसन्धान किया है और उन्नत
किस्में निकाली हैं. इस प्रकार उन्नत किस्मों के विकास के विषय में किसी को
शिकायत नहीं होनी चाहिए.
औद्यानिक विकास का महत्वपूर्ण पक्ष तकनीकी ज्ञान से सम्बन्धित है. फल वृक्षों
के उगाने की जब तक वैज्ञानिक विधियां नहीं अपनायी जाएंगी, तब तक व्यक्तिगत रुप
से बागवान कामयाब नहीं होंगे.
हमारे देश के बहुत से बागवान अवैज्ञानिक विधि से फल-वृक्ष लगाते हैं. जैसे केवल
बीजू पौधों का प्रवर्धन करके फल लेना. इस विधि से उगाये फल-वृक्षों से न तो
फलों की पैदावार ही अधिक होती है और न ही फल उत्तम गुणों वाले होते हैं. ऐसे
फल-वृक्षों पर फल भी कई वर्ष बाद लगते हैं. ऐसे निम्न गुणों वाले फलों का आकार,
रंग और स्वाद भी निम्न स्तर का होता है. अतएव बाजार में ऐसे फलों की कीमत अच्छी
नहीं मिलती.
बागवान को यह पता नहीं चलता है कि कम और खराब गुण वाले फल क्यों लगते हैं. यदि
बागवान वैज्ञानिक विधियों से अवगत हों तो उन्हें पता चलेगा कि फल वृक्षों को
रोपते समय और बाद में उर्वरकों का, जैविक खादों का और सुक्ष्म मात्रिक पोषक
तत्वों का उपयोग कौन सा, कब-कब और कितनी मात्रा में करना चाहिए.
दूसरा कारण है, उद्यानों की घोर उपेक्षा. जितने कीट-रोग फल-वृक्षों पर आक्रमण
करते हैं, उतने खाद्यान्न फसलों पर नहीं करते. इसलिए सुरक्षा के बारे में
बागवान को पूरी जानकारी होनी चाहिए.
जो बागवान ईंटों के भट्टों के पास आम के बाग लगाते हैं, फसल आने पर पूरे बाग
में कोयलिया रोग छा जाता है. ऐसा धुएं के कारण होता है जिससे तमाम फलों का
नुकीला भाग काला पड़ कर गल जाता है. इसलिए एक सफल बागवान को बाग लगाने के स्थान
का चुनाव बहुत सोच समझ कर करना चाहिए.
यदि बागों में रोग लग भी जाए तो कीटनाशक दवाओं के छिड़काव या बुरकाव से उसे
दूर किया जा सकता है, बशर्ते बागवान फल आने से पहले ही सावधान हो जाए.
बागवानों की उदासीनता का एक और भी कारण है, जिससे बागवान फलों की बागवानी पर
ध्यान नहीं देते. उन्हें उनकी उपज का वाजिब मूल्य नहीं मिल पाता. फल या सब्जी
ऐसी जिन्सें हैं, जो किसान अपने पास भण्डार करके, अनाज के समान नहीं रख सकते.
समीपस्थ मण्डियाँ ही उनकी बिच का केन्द्र होती हैं.
भारत की लगभग सभी मण्डियों में (सरकारी एजेन्सियों को छोड़कर) दलालों का
एकाधिकार होता है. मण्डी में फलों की नीलामी की प्रथा है. बिचौलियों के माध्यम
से ही मण्डी में ग्राहक बोली लगाते हैं. ये आपस में मिले रहते हैं. बारी-बारी
से सभी कम से कम बोली देकर माल छुड़ा लेते हैं, जो कौड़ियों के भाव से खरीदा
जाता है. और वही कौड़ियों के भाव खरीदा हुआ माल मंहगा करके बेचा जा रहा है.
इस भयानक स्थिति से बचने का एक ही उपाय है, कि भले ही किराया भाड़ा ज्यादा पड़
जाए, हमेशा अपनी उपज सहकारी समितियों, सरकारी एजेन्सियों द्वारा बेची जानी
चाहिएं. जहां उक्त समितियां बहुत दूर हैं या नहीं हैं, ऐसे स्थानों पर समस्या
वास्तव में भयावह है.
इस अंक में मुख्य-मुख्य फलों की बागवानी की वैज्ञानिक विधियों की जानकारी देने
की कोशिश की गयी है. प्राय: लेख उन्हीं वैज्ञानिकों द्वारा लिखवाये गये हैं,
जिन्होनें जिस विषय पर काफी अनुसन्धान किया है.
बागवान भाई और गृह-वाटिका प्रेमी इस वैज्ञानिक सामग्री का लाभ उठाकर यदि फलों
की बागवानी करें तो फलों की पैदावार काफी बढ़ायी जा सकती है. और जब पैदावार
बढ़ जाएगी तो बाजार की समस्या भी हल होगी ही. हमारे पाठक यदि इन लेखों सम्बन्धी
और विशेष जानकारी चाहें तो विषय के लेखक को सीधे लिख सकते हैं.
 रसराज - आम
 कालू सिंह - डा. राम अभिलाष पाठक - डा. रामधीन सिंह
 औद्यानिक प्रयोग और प्रशिक्षण केन्द्र
 सहारनपुर (उ.प्र.)
भारत में पैदा किये जाने वाले मैदानी फलों में आम का प्रथम स्थान है. यह देश के
लगभग सभी भागों में पैदा किया जाता है, परन्तु उत्तर प्रदेश, बिहार, पश्चिमी
बंगाल, उड़ीसा, मध्य प्रदेश, मद्रास, महाराष्ट्र, मैसूर और पंजाब इसके लिए
मुख्य स्थान रखते हैं. हमारे देश में आम को इसके विशिष्ट गुणों के कारण फलों का
राजा कहा जाता है. इस फल में स्वाथ्यवृद्धि के बहुत से आवश्यक अंग, जैसे
विटामिन ए, बी, सी और बहुत से लवण भी काफी मात्रा में पाये जाते हैं. आम के
कच्चे फलों का उपयोग चटनी, अचार आदि रूप में किया जाता है. पके फल खाने में
स्वादिष्ट होते हैं. फलों की डिब्बाबन्दी करके और इसके रस का शर्बत और स्क्वैश
बनाकर काफी समय तक उपयोग किया जा सकता है. हमारे देश से आम विदेशों को भी काफी
मात्रा में भेजा जाता है.
जलवायु
आम उष्ण जलवायु का फल है, परन्तु उष्ण और समशीतोष्ण दोनों प्रकार के जलवायु में
समुद्री तल से लगभग १००० मीटर की ऊंचाई तक सरलतापूर्वक उगाया जा सकता है. अधिक
पाला पड़ने वाले स्थानों में इसकी बागवानी अच्छी नहीं होती है. तापक्रम ३४
डिग्री फा. से कम हो जाने पर आम के पौधे पाले से प्रभावित हो जाते हैं. फूल आने
के समय शुष्क मौसम का होना आवश्यक है. इस समय बदली या वर्षा होने से बीमारियों
व कीड़ों का प्रकोप अधिक होता है.
उपयुक्त भूमि का चुनाव
आम की जड़ें गहराई तक फैलने वाली होती हैं. अत: इसके लिए कम से कम तीन मिटर
गहरी भूमि की आवश्यकता होती है. पानी भरने वाली, कंकरीली, पथरीली, छिछली और
आधिक क्षारीय भूमि को छोड़कर आम लगभग सभी प्रकार की भूमी में, जिसमें जल निकास
का समुचित प्रबन्ध हो, आसानी से उगाया जा सकता है, परन्तु गहरी दोमट भूमि सबसे
अच्छी होती है. अम्ल अनुपात ६.०-६.५ को बीच होना चाहिए और भूमि में कुल घुलनशील
लवणों की मात्रा ०.०५ प्रतिशत से अधिक नहीं होनी चाहिए.
किस्में
भारत में आम की लगभग १००० किस्में हैं, जिनमें से कुछ ही किस्में उत्तम गुणों
और अच्छी पैदावार की क्षमता के कारण व्यावसायिक स्तर पर लगायी जाती हैं. देश के
विभिन्न क्षेत्रों के लिए व्यावसायिक किस्में इस प्रकार हैं :-
उत्तरी भारत :- लंगड़ा, चौसा, दश-~हरी, बाम्बे ग्रीन, फजली.
पूर्वी भारत :- हिमसागर, लंगड़ा, कृष्णभोग, गुलाबखास, फजली, जर्दालू.
पश्चिमी भारत :- अलफांसो, पैरी, राजापुर, जमादार, मलकुराद (गोवा).
दक्षिणी भारत :- नीलम, बंगलौरी, रोमानी, स्वर्णरेखा, बंगापल्ली, बदामी, रसपुरी,
मलगोवा.
आम की चूसने वाली किस्मों में मिठवा, लखनऊ सफेदा, मिठवा सुन्दरशाह, शर्बती
वग्रेन, गिलाश, हरदिल अजीज, चिला रासम और पेड्डारासम प्रमुख हैं.
उपरोक्त व्यावसायिक किस्मों में से कुछ प्रमुख किस्मों का वर्णन यहां किया गया
है.
बाम्बेग्रीन :- यह एक सबसे अगेती किस्म है. फल आकार में छोटे और अच्छे गुण वाले
होते हैं. इसकी सुगन्ध बहुत ही अच्छी होती है. परन्तु इसमें मालफोर्मेशन
(गुच्छा रोग) बहुत अधिक पाया जाता है. फलत अनियमित और फल की संग्रहण क्षमता कम
होती है.
दशहरी :- यह मध्यम मौसम की किस्म है. फलत अच्छी होती है. फल मध्यम आकार का,
संग्रहण क्षमता अधिक और अच्छे गुण वाली होती है. इसमें डिब्बा बन्दी योग्य गुण
पाये जाते हैं. फलत अनियमित होती है. इसका निर्यात दूसरे देशों को किया जाता
है.
लंगड़ा :- यह मध्यम मौसम की किस्म है. अन्य किस्मों की अपेक्षा इसका क्षेत्र
विस्तृत है. इसका मध्यम आकार का, अच्छे गुणों वाला होता है और अन्य किस्मों की
तुलना में इसमें विटामिन सी की अधिक मात्रा पायी जाती है, परन्तु फल का रंग
बहुत आकर्षक नहीं होता और अपेक्षाकृत फल पकने पर कम समय तक रखा जा सकता है.
इसमें अनियमित फलत होती है और फल भी अधिक गिर जाते हैं.
समर बहिश्त चौसा :- यह देर से पकने वाली बहुत ही उत्तम गुणयुक्त किस्म है. फल
का आकार बड़ा और रंग आकर्षक होता है, परन्तु फलत अनियमित और प्रारम्भिक अवस्था
में अच्छी नहीं होती. इसमें मालफार्मेशन रोग अधिक होता है. यह दूसरे देशों को
भेजी जाने वाली किस्म है.
अलफांसो :- इसका फल मध्यम आकार, सुगन्धयुक्त और मीठा होता है. यह डिब्बा बन्दी
के लिए उपयुक्त किस्म है. पकने के पश्चात् फल काफी समय तक रखा जा सकता है. यह
दूसरे देशों में निर्यात की जाने वाली किस्म है, परन्तु इसका उत्पादन क्षेत्र
बहुत ही सीमित है. इसके फलों में रेशे (स्पांजी) हो जाते हैं, जोकि फल के गुण
को कम कर देते हैं. फलत अनियमित होती है.
नीलम :- यह दक्षिणी भारत की नियमित फलत वाली, देर से पकने वाली किस्म है. फलत
अच्छी होती है. उत्तरी भारत में इसके फल अन्य किस्मों के समाप्त होने के
पश्चात् अगस्त मास के अन्त तक पकते रहते हैं.
राम केला :- यह देर से पकने वाली किस्म है. इसका फल पकने पर भी खट्टा होता है.
परन्तु अचार के लिए यह सर्वोत्तम किस्म है और इस कारण फल बाजार में अच्छी कीमत
पर बिकते हैं.
उपरोक्त उत्तम किस्मों के अतिरिक्त नियमित फलत और उत्तम गुण वाली अन्य किस्में
प्राप्त करने के लिए देश के विभिन्न भागों में संकरण किये जा रहे हैं. इन
प्रयत्नों के फलस्वरूप भारतीय कृषि अनुसंधान संस्थान, नयी दिल्ली, ने मल्लिका
और आम्रपाली दो किस्में तैयार की हैं :-
मल्लिका :- यह किस्म नीलम और दशहरी के संकरण से तैयार की गयी है. फल का आकार व
गुण पैतृक किस्मों की अपेक्षा अच्छा होता है और नियमित फलत प्राप्त होती है.
आम्रपाली :- यह दशहरी और नीलम के संकरण से तैयार की गयी नियमित फलत देने वाली
किस्म है. इसके पेड़ बौने और फल मध्यम आकार के जुलाई के तीसरे सप्ताह में पकते
हैं. गूदा रेशारहित और स्वादिष्ट होता है.
प्रसारण और पौध लगाना
आम का वानस्पतिक प्रसारण कई विधियों से किया जा सकता है, परन्तु भेंट कलम
(इनार्चिंग) सबसे अधिक प्रचलित है. भेंट कलम विधि में लगभग एक से डेढ़ वर्ष के
मूलवृन्तों को गमलों या मिट्टी के साथ निकाल कर मातृ पौधों के पास ले आते हैं.
फिर मूलवृन्त के तने से २० से.मी. की ऊंचाई पर ६ से ८ से.मी. लम्बाई की छाल
थोड़ी लकड़ी के साथ तेज चाकू द्वारा निकाल लेते हैं. इसी प्रकार मूलवृन्त की
मोटाई के समान मातृ पौधे की टहनी में भी छाल व लकड़ी निकाल कर और आपस में
मिलाकर अच्छी प्रकार बांध देते हैं. मूलवृन्त पौधे की समय-समय पर फुआरे द्वारा
सिंचाई करते रहते हैं. इस प्रकार लगभग दो मास में वे आपस में जुड़ जाते हैं.
इसके बाद मातृ पेड़ से काट कर अलग कर लेते हैं. इस विधि में मूलवृन्त पौधे को
मातृ पौधे के पास ले जाना पड़ता है और देखरेख और सिंचाई आदि अधिक करनी पड़ती
है. इन कठिनाइयों को ध्यान में रखकर आम की सरल व व्यावसायिक प्रसारण विधि हेतु
विगत वर्षों में विभिन्न अनुसंधान किये गये. फलस्वरूप वीनियर कलम द्वारा लगभग
९० प्रतिशत सफलता प्राप्त हुई और अब यह विधि व्यावसायिक रूप से अपनायी जा रही
है.
वीनियर प्रसारण विधि में ४ से ६ मांस की टहनियों को चुन लेते हैं और ऊपर के
लगभग १५ सें.मी. की सभी पत्तियों को ०.५ से.मी. डंठल रखकर काट देते हैं. इस
क्रिया को पत्ती उन्मूलन क्रिया कहते हैं. ऐसा करने से ८-१० दिन के बीच
शीर्षस्थ कली बढ़ने की अवस्था में आ जाती है. इन टहनियों को १०-१५ से.मी. लम्बी
काटकर पोलीथीन या भीगे बोरे में लपेटकर एक से डेड़ वर्ष पुराने बीजू पौधे के
पास ले जाते हैं. मूलवृन्त के तने में जमीन से लगभग १५ से.मी. ऊंचाई पर ४ से ५
से.मी. लम्बा कटाव मूलवृन्त की मोटाई के लगभग एक तिहाई गहराई का करते हैं. ठीक
इसी नाप का कटाव मातृ टहनी में भी लगाते हैं और इन दोनों सतहों को एक दूसरे से
पूर्णरूप से सटा कर पोलीथीन की १.५ से.मी. चौड़ी पट्टी से बांध देते हैं. लगभग
१५ दिनों में मातृ टहनी मूलवृन्त से जुड़ जाती है और शीर्षस्थ कली फूट कर बढ़ने
लगती है. जब इसमें ४ से ६ पत्तियां हो जाती हैं, तो मूलवृन्त के सिरे को काट
देना चाहिए और लगभग डेड़ मास बाद जोड़ के ऊपर बीजू पौधे के ऊपरी भाग को काटकर
निकाल देना चाहिए. मूलवृन्त पर मातृ टहनी का जोड़ लगभग दो मास में पूरा हो जाता
है और इस प्रकार वीनियर विधि से पौधा तैयार हो जाता है.
वीनियर विधि द्वारा प्रसारण का सबसे उपयुक्त समय जून के अन्त से जुलाई तक है,
परन्तु मार्च-अप्रैल व अगस्त-सितम्बर में भी विशेष सावधानी रखकर किया जा सकता
है. वीनियर प्रसारण विधि में बीजू पौधे क्यारी में ही लगे रहते हैं. इस प्रकार
बार-बार पानी देने की आवश्यकता नहीं होती और सूखने का भी डर नहीं रहता जिन
पौधों पर किसी कारण से विनियर कलम असफल रहती है, उनमें दुबारा कलम बनायी जा
सकती है. इसके अतिरिक्त दूसरे स्थानों में भी वांछित मातृ टहनी लाकर पौधे तैयार
किये जा सकते हैं. वीनियर कलम द्वारा टाप वर्किंग विधि से पुराने और अवांछित
किस्म के पेड़ों का जीर्णोद्धारा किया जा सकता है. इसके लिए पेड़ों को भूमि में
१-११/२ मीटर ऊंचाई पर फरवरी-मार्च में मुख्य तने से काट देना चाहिए. कटे हुए
तने के ऊपरी भाग पर गीली मिट्टी लगा देनी चाहिए अथवा पालीथीन शीट बांधनी चाहिए.
इस कटे भाग से अप्रैल में नयी शाखाएं निकलेंगी, जिनमें से ३-४ स्वस्थ शाखाएं
छोड़कर शेष निकाल देनी चाहिएं. जुलाई के महीने में इन शाखाओं पर वांछित किस्म
की कलम वीनियर विधि द्वारा कर देनी चाहिए. इनके अतिरिक्त मुलवृन्त से समय-समय
पर निकलने वाली शाखाओं को निकालते रहना चाहिए. इस प्रकार से एक अवांछित किस्म
का पेड़ अच्छी किस्म में बदला जा सकता है.
पौधा लगाने से पहले भूमि की जुताई करके खेत समतल कर लेना चाहिए और एक से डेड़
मास पहले एक मीटर गोलाई के और एक मीटर गहरे गड्ढे खोद लेने चाहिएं. पंक्ति से
पंक्ति और पौधे से पौधे की दूरी किस्म के ऊपर निर्भर करती है. मध्यम आकार वाली
किस्मों, जैसे बाम्बे ग्रीन, दशहरी के लिए १०*१० मी. लंगड़ और चौसा जैसी बड़े
आकार वाली किस्मों में १२*१२ मी. और बौनी किस्म आम्रपाली के लिए यह दूरी२.५*२.५
मी. रखनी चाहिए. इन गड्ढों को आधी मिट्टी व आधी गोबर की सड़ी खाद और प्रति गड्ढ
५० ग्राम बी.एच.सी. चूर्ण मिलाकर भर देना चाहिए. गड्ढे भरने के बाद इनकी एक
सिंचाई कर देनी चाहिए, ताकि गड्ढों की मिट्टी भली प्रकार बैठ जाए. आम का बाग
लगाने का सबसे उपयुक्त समय जुलाई-अगस्त है. इसके अतिरिक्त फरवरी-मार्च में भी
पौधे लगाये जा सकते हैं, परन्तु गर्मी में अधिक सिंचाई की आवश्यकता होती है.
पौधे मिट्टी में उसी गहराई तक लगाने चाहिए, जिस स्थान तक कि रोपणी में लगे हों.
खाद की मात्रा और उपयोग विधि
फलों के उत्पादन में पोषक तत्वों का महत्वपूर्ण स्थान है. अत: पौधों की उचित
वृद्धि और अच्छी फलत के लिए नियमित रूप से खाद व उर्वरक उपयोग करते रहना चाहिए.
पोषक तत्वों का उपयोग भूमी में अथवा पर्णीय छिड़काव द्वारा किया जा सकता है.
१. भूमिगत उपयोग विधि :- पौधों को नाइट्रोजन, फास्फोरस और पोटाश को अधिक मात्रा
में आवश्यकता पड़ती है, जो कि जिवांश और रासायनिक के रूप में उपयोग किये जाते
हैं. आम के पौधों में खाद उनकी आयु के अनुसार देनी चाहिए. इस शोध केन्द्र में आम की उचित वृद्धि और फलत प्राप्त करने के लिए किये गये प्रयोगों से ज्ञात हुआ है
कि पौधे की अफलत अवस्था में ४० ग्राम नाइट्रोजन, १२० ग्राम फास्फोरस, ८० ग्राम
पोटाश और १० कि.ग्रा. गोबर की खाद प्रति पौधा प्रति वर्ष की आयु के हिसाब से दे
देनी चाहिए. फलत काल में, जो कि साधारणतया छठवें वर्ष से प्रारम्भ हो जाती है,
८० ग्राम नाइट्रोजन, १२० ग्राम फास्पोरस, ८० ग्राम पोटाश और १० किलोग्राम गोबर
की सड़ी खाद प्रति पौधा प्रति वर्ष की आयु के हिसाब से देने पर अधिक उपज प्राप्त होती है. खाद की अधिकतम मात्रा पौधों की १० वर्ष की आयु के आधार पर निश्चित कर
देनी चाहिए, जो कि ८०० ग्राम नाइट्रोजन, १२०० ग्राम फास्फोरस, ८०० ग्राम पोटाश
और एक क्विंटल गोबर की सड़ी खाद होगी.
खाद और उर्वरक का उपयोग पौधों के फैलाव तक करना चाहिए. इसके लिए एक वर्ष पुराने
पौधों में तने से १५ सें.मी. और पूर्ण वयस्क पौधों में ४५ से ६० सें. मी.छोड़कर
थाले बना लेने चाहिए. इन्हीं थालों में खाद और उर्वरक का उपयोग करना चाहिए और
हल्की गुड़ाई करके इसे भली भांति मिट्टी में मिला देना चाहिए. खाद डालने के बाद
हल्की सिंचाई कर देनी चाहिए. रासायनिक खाद की मात्रा को दो बराबर भागों में
बांटकर आधी मात्रा सितम्बर-अक्तूवर और शेष आधी मात्रा जनवरी-फरवरी में देनी
चाहिए. जीवांश खाद का उपयोग जून-जुलाई में करना चाहिए. इस शोध केन्द्र में
प्रयोगों से यह भी ज्ञात हुआ हो कि जिन स्थानों पर घोड़े की लीद उपलब्ध हो, इसे
गड्ढ़े में सड़ाकर गोबर की सड़ी खाद के स्थान पर समान मात्रा में उपयोग किया जा
सकता है. उपरोक्त खादें उपलब्ध न होने पर हरी खाद का उपयोग करना चाहिए, जिसके
लिए बरसीम, मटर, लोबिया, सोयाबीन, मूंग और सनई आदि फसलें उपयुक्त हैं.इस केन्द्र में आम के बाग में हरी खाद के रूप में विभिन्न फसलों को लेने से ज्ञात हुआ कि
मटर से ३८.४८ कि. ग्रा., बरसीम से ३१.९६ कि. ग्रा., सोयाबीन से २५.३९ कि. ग्रा.
और लोबिया से ३०.१६ कि. ग्रा. नाइट्रोजन प्रति हैक्टर भूमी को प्राप्त होती है.
इसके अतिरिक्त इन फसलों की जड़ों की गांठों में वायुमंडल से नाइट्रोजन इकट्ठा
करने वाले जीवाणुओं द्वारा कुछ और नाइट्रोजन भूमि को प्राप्त हो जाती है.
