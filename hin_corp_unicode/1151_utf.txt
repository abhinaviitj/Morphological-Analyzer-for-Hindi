<ठ्रन्स्लटेड् ंअटेरिअल्><ळिटेरटुरे><भरुअ, णव्कन्ट्><खपिलि खे आअर् पअर्><१९९२><णटिओनल् भोओक् ठ्रुस्ट्><णेत् ढेल्हि><१०-१७><२१००><भरुअ, ण्- खपिलि खे आअर् फअर्- ळ्ट्-औ>

"वह कौन है- वह? कौन है? कौन है?"बांबी के ऊपर बैठे हुए वह लोगों की आवाज से चकित हो उठता है. "अरे- कौन है वह? कौन है वह?"लोगों की आवाज डर के कारण कांपने लगती है. वह खड़ा हुआ. कपिली की छाती में तारों की छाया है. नीले रंगयुक्त सादे चादर में तारों के फूल हैं. "मैं- मैं हूं." लोगों को डरते देखकर वह भी डर जाता है. वह पास आता है. लोग पीछे की तरफ जाते हैं. "राम-राम! राम,राम!" उनकी आवाज कांपने लगती है. बादलों के बीच से चांद निकलता है. सभी लोग दूर से ही झांककर उसके साये को देखते हैं. उसका साया दिखायी पड़ता है. भूत का साया नहीं होता. इस बार वे कड़ी आवाज में पूछते हैं- "कौन मैं हूं?" यह हेमो ग्राम-प्रमुख की आवाज थी."मैं- रुपाइ हूं.""अरे, इस भरी रात को यहां क्या कर रहा है?"वह भी नहीं जानता- वह क्या कर रहा है? वह वहां कैसे आया- यह भी उसे याद नहीं आ रहा है. तो भी उसने उत्तर दिया- "यों ही.""यों ही? इस भरी रात को यों ही? चल, चल! राम,राम! तुझे किसी दिन भूत पकड़कर जमीन में उलटा गाड़ देगा."दूसरों की आंखें बचाकर आंचल में छिपाकर लाये चाकू को ग्राम-प्रमुख ने अपने हाथ में लिया. हाथ में लोहा हो तो कहते हैं कि भूत कुछ भी नहीं कर सकता.थोड़ी दूर जाने के बाद ग्राम-प्रमुख को पुन: सन्देह हुआ."अरे, रुपाई!" डर और साहस से सनी हुई बाधाग्रस्त आवाज थी."क्या हुआ है?" रुपाइ ने पूछा."अच्छा, तू राम बोल तो देखें?""क्यों?""यों ही बोल तो देखें?""राम."ग्राम-प्रमुख इस बार करीब-करीब निश्चित हो गया कि यह रुपाइ ही है.भूत कभी भी राम बोल नहीं सकता. आ:, क्या जाने उसने राम ही कहा या आम! नहीं तो रुपाइ "क्यों" का प्रश्न क्यों करता! ग्राम-प्रमुख थोड़ी दूर-ही-दूर जाने लगा.लालटेन को सब के आगे करके धीर सिंह आदि आ कर कोत-कोरा पेड़ के नीचे रुपाइ और ग्राम-प्रमुख से मिले."यह कहां मिला ग्राम-प्रमुख?""कहां मिलेगा और? कहीं घाट-वाट आदि में बैठा रहा होगा." भगत ने अपने मन में ही कुछ कहा."कहां गया था बदमाश?" धीर सिंह ने उसको धमकी दी. वह सिर नीचा करके खड़ा रहा. कुछ भी नहीं कहा. उसी समय लालटेन की रोशनी देखकर रुपाइ का चाचा भी वहां आ पहुंचा. उसके नदी के किनारे पहुंचने के कुछ पहले ही ग्राम-प्रमुख आदि रुपाइ को लेकर चले आये हैं. नदी में किसी चीज को बहते हुए देखकर, तैरकर पकड़ने के लिए प्रयत्न किया था, किन्तु वह एक तख्ता मात्र था. वहां से लालटेन की रोशनी देखकर परती अहाता होकर यहां आ निकले."तुम इस प्रकार भीग-वीगकर कहां से निकले हो? क्या किसी भूत-वूत ने पकड़ा था?"कपाल पर के पानी को हाथ से पोंछकर चाचा ने खांसते हुए ग्राम-प्रमुख से कहा-"बिना कहे ही क्या भाओना देखने के लिए बच्चे इस प्रकार ले जाना चाहिए था?"ग्राम-प्रमुख को भूत के भय से अभी ही मुक्ति मिली थी- "इस प्रकार ही झूठ-मूठ की बात न कहो. तुम्हारे बच्चे को कौन भाओना दिखाने के लिए ले गया था? कपिली के कगार पर बैठा हुआ था- भूत लगे आदमी की तरह. मैं ही ले आया हूं.
""गुस्सा-उस्सा न करना भैया," भगत ने कहा- "हम चलो चलें, इसको यदि `ठण्डा' लग जायगा तो दमा फिर से कष्ट देगा."वे जब गांव पहुंचे उस समय पूरव की ओर आकाश काला होने लगा था. गांजाखोर भगत ने धीर सिंह के कानों में कहा- "बच्चे को ठीक-ठाक करके रखना. कौन जाने क्या होता है- कपिली की बात है."कपिली की बात है, कौन जानता है क्या होता है. किन्तु उसको कुछ नहीं हुआ. हुआ उसके चाचा को. उसको फंदा बनाकर देने वाला, तोते के बच्चे को उतारकर देनेवाला. अगले ही दिन से चाचा को ज्वर हो आया. उसे दमे का प्रभाव तो है ही. किसी ने कहा उस परती अहाते के भूत का प्रभाव है. माय अ का ओझा आया. झाड़-फूंक की, मिर्च जलाकर उसका धुआं दिया. भूत भागा. भूत भागने की निशानी के रूप में बारी के कोने के रबाब-पेड़ की एक डाली टूटी हुई मिली. किन्तु रुपाइ के मन में शंका रह गयी. डाली कटी हुई थी, टूटी हुई नहीं थी. तिसपर भी उसका चाचा नहीं बचा. तीन पीढ़ी का प्रभाव छोड़कर उसका चाचा चल बसा. "इसके लिए वही दोषी है," रुपाइ को इस प्रकार का भाव हुआ. उसके लिए उसका चाचा पानी में उतरा था. उसके कपिली के किनारे जाने के कारण ही. कपिली पर भी उसको गुस्सा हो आया. कपिली के किनारे जाना उसने छोड़ दिया. पाठशाला से आकर काम आदि न रहने पर वह मिश्र-घटाव का हिसाब करता है. गांजाखोर भगत के यहां धर्म-ग्रंथ सुनता है. "एक-लव्य की गुरु-दक्षिणा" नामक एक बंगाली नाटक भी भगत पढ़कर सुनाता है. तिसपर भी उसका मन बीच-बीच में जाकर कपिली के किनारे की बांबी पर जाकर बैठता है.भूलते हैं- लोग भूलते हैं. दैनिक जीवन की स्वाभाविक धारा में इस प्रकार की घटनाएं विलीन हो जाती हैं. कपिली के किनारे मवेशियों को चराने ले जाने के बाद वहां से लौटने के लिए वह भूल जाता है. `इस्कूल' से भागकर सरसों, लाख आदि लाने जानेवाले कामरूपी व्यापारियों की नावों को देखता रहता है. लालु अ संप्रदाय की लड़कियों को खेत से `सिंघाड़ा' बीनकर देता है. `बहान-बिहु' में कपिली में ही मवेशियों को नहलाता है. माघ-बिहु के दिन कपिली के किनारे `हारलीघर में' भोज खाता है.उसने मिश्र वियोग का हिसाब सीखा. और बहुत-सी बातों के बारे में सीखा-नगांओं जिले की सीमाएं, उत्तर की ओर ब्रह्मपुत्र नदी, बरपानी कहां से निकली है. असम की राजधानी क्या है? भालुकपु अ क्या है, कहां है और किसलिए मशहूर है. ब्याज का हिसाब, तीन राशियों का हिसाब, स्थानीय शब्द का अर्थ, बहुत सारी बातें उसने सीखीं. बैथाराम पण्डित उससे स्नेह रखता है, कहता है कि उसे छात्र-वृत्ति मिलेगी ही. धीर सिंह कहता है कि वह उसे `दर्शन-स्कूल' में दाखिल कर देगा. घर से ही खुराक ले जायेगा. हर शनिवार को न सही महीने में एक बार घर आयेगा. कुछ लोगों ने कहा- "उसको बंगला `स्कूल' में ही दे देना, इसके बाद `ट्रेनिंग' पास करके यहीं-कहीं पण्डित बन जायगा. या फिर? `माइना (माइनर) इस्कूल में भी पढ़ा सकते हो, जिला जाये तो लड़का खराब हो जायगा.'वह छात्र-वृत्ति की परीक्षा देने के लिए जिले में आया और जिले के उस वकील के घर ही रहा. इस बार उको आंगन में खाने नहीं दिया गया. बरामदे में दिया गया. उस `फराक' पहनने वाली लड़की ने उसको चिकोटी नहीं काटी. चिकोटी काटी होगी तो उसे शायद अच्छा ही लगता. वह आजकल `फराक' भी नहीं पहनती. साड़ी पहनती है. बाल में मखमल की फिटा नहीं बांधती. लम्बी वेणी गूंथती है. उसको उससे बातें करने की इच्छा होती है. उससे पूछने की इच्छा होती है कि उसे चिकोटी काटने की बात याद है या नहीं. किन्तु उसे डर लगता है, वह इतनी गोरी है. उनके साथ न जाने किस प्रकार बात की जाती है. गांव हुआ होता तो कपिली के किनारे से `चेचोंर*ला देता. जिले में ऐसे में क्या करते हैं? स्नेही को क्या लाकर देते हैं? जगबंधु वकील उससे पूछता है- "क्या रे रुपाइ? छात्र-वृत्ति मिलेगी तो?" उसके बाप ने उसे वकील को `आइगा' (आज्ञा) बोलने के लिए सिखाया था."मिलेगी आइगा.""अच्छा.
.
.
बोल तो चातक किस लिए विख्यात है?" जगबंधु वकील बीस वर्ष के अनुभव की असमिया में अपना सवाल करता गया."चातक,.
.
.
हां हां श्रीहट्ट जिले का एक मुख्य स्थान है- यहां चूने की खान हैं." उसने इस प्रकार जवाब दिया मानो सामने किताब खुली हो."आच्छा, आबार बल तो योजक किसको कहता है?""जो संकरी जमीन दोनों ओर दो बड़ी जमीन को जोड़ती है"- वह मानो भूगोल की किताब देखकर ही कह रहा हो. उसका उत्तर समाप्त होने से पहले ही.
.
.
"आरे हरि, हरिया रे- सान (स्नान) का जल देरे" कहकर वकील भीतर चला गया. वह जमीन पर पालथी मारकर बैठ गया और असम के मान-चित्र का अंकन करने लगा.परीक्षा के पहले ही दिन आधे घण्टे की छुट्टी में उसने फुलौरी खायी. शाम को लौटते समय मिठाई की दुकान से उसने दो पैसे का नकुलदाना खरीदा. नकुलदाना उसने पहले भी देखा है. एक बार उसका चाचा कुछ ले गया था. उसके हिस्से में पांच आये थे. उसने नोमल आदि के साथ बांटकर खाया. उसका स्वाद अब भी उसके दांतों में है. आज दो पैसे में उसे बहुत सारे नकुलदाना मिले..
.
.
शायद सौ सवा सौ हो जायेंगे. उनमें से आधा उसने अलग रख दिया. वकील की लड़की को देने के लिए ही.अहाते का फाटक पहुंचते ही आज उस लड़की ने उससे पूछा- "क्यों आज परीक्षा कैसी हुई है?" पूछने का ढंग मुलायम नहीं था. किन्तु उसका स्वर उसे बड़ा मुलायम लगा. उसकी समझ में ही नहीं आया कि वह क्या कहे. उसके दोनों कान लाल हो उठे. जेब में हाथ डालकर वह कागज के पोतले को कुरेदने लगा. कागज फटकर सारे नकुलदाने उसकी जेब में आ गये. उसने किसी प्रकार का उत्तर न देकर उसमें से एक मुट्ठी निकालकर उसकी ओर बढ़ाकर कहा- "लो." लड़की ने देखा. उसमें किसी प्रकार के आग्रह का चिन्ह नहीं था. उसने अपने गोरे हाथ को भी आगे नहीं बढ़ाया, कर्कश भाव से कहा- "छि:. हम ये सब नहीं खाती, कलेरा होगा." कलेरा- हैजा या कलेरा. उसने स्वास्थ्य समाचार में पढ़ा*खेत में अपने आप एक पौधे से जमीन के नीचे होने वाला एक बीज जो मीठा होता है. लगातार कै होती है. आंतों में ऐंठन होती है. सड़ी हुई, मक्खी पड़ी हुई या बासी चीज खाने पर कलेरा होता है. उसको बड़ी शर्म लगी.नोमल-भेदोऊ आदि को दिया होता तो उन्हें कितना आनन्द होता! वह शर्म के मारे उसी प्रकार बाहर के रास्ते से अपने रहने के लिए दिये गये मकान में जा पहुंचा. वहीं हरिया भी रहता है. हरिया `आइगा' का रसोइया से लेकर चाकर तक सब कुछ है. उस समय हरिया दोपहर की नींद से जगने की कोशिश में था. दोपहर के समय वह रोज सोता है. वकील के कचहरी से आने के आगे-आगे वह उठ जाता है और नाश्ता बनता है.नकुलदानों को रूपाइ ने उसके बिस्तर पर ही फेंक दिया."वे सब क्या हैं, हां?" हरिया कामरूप का आदमी है."नकुलदाना".
.
.
रुपाइ की आवाज थकी हुई है."दे, दो-चार दाने.
.
.
चबाकर देखता हूं.""इनको खाने पर कहते हैं कि कलेरा होता है.""किसने कहा-हां?""वह जो है- उसने कहा है"- रुपाइ ने हिचककिचाते हुए कहा."वह कौन है?""वह लड़की है न, आइगा की लड़की है.
.
.
""ओ, खुकी की बात कहता है! वह नकुलदाना क्यों खायगी? रसगुल्ला, संदेश ही खायगी."रसगुल्ला संदेश- मिठाईवाले के बक्से में रखी गयी शायद वे ही होंगी, उनका दाम कितना है उसने पूछा था.
.
.
एक का दाम एक आना कहा था. इतना अधिक दाम है! उनको खाते हैं! आइगा के पास शायद बहुत ज्यादा पैसा है. बड़ा होने पर वह भी बहुत अधिक पैसा कमायेगा. रसगुल्ला खायेगा. एक का दाम चार पैसे है.अपनी इच्छा होते हुए भी खुकी के साथ वह बात नहीं कर सकता. एक दिन एक रसगुल्ला लाने की ही बात उसने सोची थी. किन्तु, उसको साहस नहीं हुआ. कौन जाने उसे भी वह न ले.
.
.
किसी नयी बीमारी का नाम लेकर.वह रात को आकर हरिया नौकर के साथ बात करता है. हरिया उसके साथ कामरूप की बात कहता है. ब्रह्मपुत्र पार करके जाना पड़ता है. अपने गांव की बात कहता है. पागलादिया पुटिमारि की बात- किसी दोमाही (संक्रांति के अवसर पर के समारोह) में खाने की बात कहता है. आरंभ में वह रसगुल्ले-सन्देश खाने की तरह की बात समझता था. इसके बाद पूछने पर ही उसे मालूम हुआ कि वह बहु की बात थी.हरिया जिले की बात कहता है. बड़े साहब के घर कितने कुत्ते हैं.
.
.
जानकी वकील के घर पूजा में कितनी बलि होती है. विद्या हाकिम की नयी गाड़ी का दाम कितना है-आदि बातें. गेन्सन `मिस्त्री' कपड़ा धोते समय कितनी ताड़ी पीता है, कल अके किनारे के बम बाबा ने जलु धोबी को सांप की जो मणि दी थी.
.
.
उसका क्या हुआ.
.
.
रूपाइ इन बातों को कहानी की तरह सुनता है. हरिया ने उसे वकील के साथ रहकर पढ़ने के लिए कहा. वह उसे जिले की सारी बातें सिखा देगा. उसके नमूने के रूप में पहले उसे `रेट-लैम्प' सिगरेट पीने के लिए सिखाया. आधी सिगरेट पीने के साथ ही उसको जोर की खांसी हुई और सिर चकरा गया. रात को सपने में देखा- वकील की लड़की को कालरा हुआ है. उसने कपिली के किनारे बैठकर कै की है. वह कगार पर बैठा है. कगार के नीचे फूस के किसी झुरमुट में आग लगी है. चारों ओर धुंआ है.
.
.
वह कगार पर से उतर नहीं सका है- उसकी टांगें कमजोर हो गयी हैं. वह चिल्लाना चाहता है- मुंह से आवाज नहीं निकलती. उसी समय हरिया ने आकर उसे धक्का देकर कगार पर से गिरा दिया.
.
.
वह गिर पड़ा. उसके सीने में धक्-धक् आवाज हुई- वह जग पड़ा.उसका शरीर पसीने से तर हो गया है.उसकी परीक्षा समाप्त हुई. अवसर मिलने पर उसने जिले को अच्छी तरह देख लिया. दिन को वह अकेले ही घूमता रहता है. रात को हरिया के साथ परगणीया की दुकान से एक चक्कर लगा आता है. हरिया को काम में सहायता देता है. वकील की पत्नी उसे दुकान भेजती है इधर-उधर की चीजें लाने के लिए. एक दिन जब उससे गर्म मसाला लाने के लिए कहा गया तो उसे समझ में नहीं आया कि वह किस में रखकर लायगा. यदि उसका हाथ जल जाये! हरिया ने हंसते हुए उसको चिन्ता से मुक्त किया. जिले में उसने बहुत सारी नयी चीजें देखी हैं, बैल या घोड़ा किसी से भी न खिंचनेवाली एक गाड़ी को उसके सामने से झट निकलते देखा. ओ- यही है विद्या हाकिम की हवा गाड़ी.
.
.
हरि भैया ने जिसे मोटर कहा था. गाड़ी के निकल जाने के बाद किसी चीज के जलने की गंध उसे बड़ा अच्छा लगा था. उसने स्कूलों को देखा. कल अ के किनारे का वह लाल `इसकुल' इतना बड़ा है कि कल अ में बाढ़ आने पर सारे जिले के लोग वहीं आकर रह सकेंगे. किन्तु कल अ को देखकर उसे हंसी ही आयी. क्या यह नदी है? इस भरी वर्षा में भी इसका स्रोत क्या यही है? यह मृत नदी है-कपिली की तरह जिन्दा नहीं है.कचहरी घाट का पुल देखने में बड़ा ही सुन्दर है. साल के बड़े-बड़े खंभे हैं. उनके नाम-घर (मन्दिर) के खंभे से भी बड़ी है. पुल को पार करके हयबरगांओ जाया जा सकता है. पुल को पार करने के लिए फी आदमी एक पैसा लेता है. हरिया ने उसको सिखा दिया है कि `इसकुल' के लड़कों से नहीं लेता. पुल पर चढ़कर रेलिंग के सहारे वह धीरे-धीरे उसे पार कर गया. पार करते समय ही एक आदमी ने उसे आवाज दी- "लड़के पैसा दे जा.
.
.
""मैं इसकुल का लड़का हूं,".
.
.
हरिया का सिखाया हुआ अंग्रेजी शब्द वह भूल गया.
.
.
"प्टुन्डंन- है क्या?""स्कूल का लड़का है तो हाथ में किताब-सिलेट क्यों नहीं?" आदमी के चेहरे पर चोर पकड़ने का भाव है."मैं यहां का लड़का नहीं हूं,".
.
.
उसके मुंह से असली बात निकल पड़ी."छात्र-वृत्ति की परीक्षा देने आया हूं.""तो पैसा देना ही पड़ेगा.
.
.
" वह जेब से एकन्नी का सिक्का निकालकर आदमी के हाथ में देते देते जरा रुक गया. उसने पूछा- "मैं यदि यहां से लौट जाऊं तो क्या पैसा देना पड़ेगा?""जरूर देना होगा, डबल देना होगा."डबल किराया. माने दो पैसे. उसने सोचा लौटकर क्या दौड़ लगा दूं? नहीं, अजनबी जगह है, कहीं जाकर कुछ और हो जायगा- पकड़ा जाऊं तो कहीं बेंत ही न लगाये!आदमी ने एक घोड़ा-गाड़ी को हाथ उठाकर रोक दिया. कोचवान ने कहा- "लौटते समय दे दूंगा.""अच्छा जा, ए लड़के, पैसा दे."उसने एकन्नी को आदमी के हाथ में दिया. उस आदमी ने गुलाब बेलाकित एक सन्दूक से तीन पैसे निकालकर उसके हाथ में दिये. वह पुल को पारकर आगे बढ़ता गया. एक पीपल के नीचे एक बड़ी धूनी जलाकर एक सन्यासी बैठा हुआ है. चारों ओर बहुत-से लोग हैं.
.
.
पुरुष-महिलाएं. बीच में ताम्बे की एक थाली है. उसमे चोवन्नी, दुअन्नी, एकन्नी, आदि पैसे है. दो अठन्नियां भी है. पेड़ के तने पर टीन का एक पत्ता लटका हुआ है.
.
.
उसमें लिखा हुआ है.
.
.
डॉ.
बैनर्जी का फिबारिन. ज्वर का यम है. सभी जगह मिलता है.वह किसी की काख के नीचे, किसी के हाथ के नीचे जाकर सन्यासी के पास पहुंचा. हरिया ने जिस बम बाबा की बात कही थी, शायद यह वही बाबा है.वह धूनी की राख से लोगों के कपार पर एक-एक तिलक लगा रहा है और लोगों की पीठ पर ठप्पर देकर कह रहा है- "सब ठीक हो जायगा.
.
.
बाबा केदार बद्री का ध्यान करो." उसने आस-पास के लोगों से सन्यासी के बारे में कुछ जानकारी प्राप्त कर ली हैं. कहते हैं कि बाबा बदरीकाश्रम से आया है. सबके भूत भविष्य के बारे में कह सकता है.
.
.
पूर्व जन्म के बारे में भी कह सकता है. उसकी उम्र कोई कहता है कि एक सौ साल है, कोई कहता है दो सौ साल.
.
.
और कोई कहता है कि एक हजार साल है. वह जब किसी की पीठ पर ठप्पर लगाता है तो सभी बीमारियां ठीक हो जाती हैं. वह अपने चाचा को यदि ला सकता!
