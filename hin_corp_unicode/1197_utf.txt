<औङ्ङिचिअल् आन्ड् ंएडिअ ळन्गुअगेस्><ंअस्स् मेडिअ><घुप्ट्,  : ंरिटुन्जय्><१९८०><झ्यो-उगेएन् शहिट्य छ्हेट्न><फट्न><५५-५६><११००><घुप्ट्,  शन्जय्:म्रिटुन्जय्> 

उस युवक के सम्बन्ध में आप क्या कह सकते हैं, जो अभी-अभी निकला और मृत्यु
के मुख में समा गया? अपने अन्तरंग साथी और सहयोगी के बारे में आप कह भी क्या
सकते हैं? क्या उसके सम्बन्ध में भर्त्सनापूर्ण शब्द कहे जाएँ कि तुमने जोखिम
क्यों उठाया या फिर वेदना-नुभूति व्यक्त की जाए कि प्रिय बन्धु, मैं तुम्हारे
वियोग में आठ-आठ आँसू बहा रहा हूँ, अभी हमें तुम्हारी नितान्त आवश्यकता थी.
पिछले दो दिनों से शत्रु से मित्र तक उसके सम्बन्ध में जो ह्दयोद्गार एवं
संवेदना प्रकट कर रहे हैं और आत्मीयता के प्रवाह से अपनी भावभूमि को आप्लवित
कर देना चाहते हैं, उस धारा में और कोई क्या जोड़ सकता है?नहीं, मैं नहीं
समझता कि संजय गान्धी के गुणगान अथवा विलाप में इससे अधिक कुछ कहा जा सकता
है. जो उन्हें नजदीक से जानते थे, वे उनके आकस्मिक निधन से इतने व्यथित हैं
कि उस परिताप का कहीं अन्त होने वाला नहीं. दो दिन पूर्व तक संजयजी कुछ लोगों
की भर्त्सनाओं और अवमाननाओं के विषय बने रहे. पर, अब यह स्पष्ट हो चुका है
कि वे धारणाएँ निराधार तथा भ्रामक थीं.संजयजी मिथ्यापवादों एवं फटकारों
से सदा अप्र-भावित रहे. इतना ही नहीं, वे चापलूसी एवं खुशामद से भी कभी
प्रभावित नहीं हुए, जबकि उनके जीवन में ऐसे अवसरों का आधिक्य था. वस्तुतः,
उनके जीवन की यह विचित्रता ही रही. परन्तु, इसका यह अर्थ यही समझना चाहिए
कि वे असंवेदनशील थे, उनमें मानवीय गुणों का बाहुल्य था. उनमें मानवजन्य
दृढ़ता एवं दुर्बलताएँ दोनों विद्यमान थीं. पर, उनकी अतिशय संवेदनशीलता
महान् कार्यों और उद्देश्यों के लिए थी, तुच्छ बातों के लिए नहीं. वे अपने
राष्ट्र के उत्थान के लिए बड़े-से-बड़े संघर्ष के लिए सदा तत्पर रहते थे.
यही कारण है कि सभी साधनों एवं सुविधाओं के बावजूद उन्होंने सादे जीवन को
प्रमुखता दी. उन्होंने विलासिता और तड़क-भड़क को अपने जीवन में कभी महत्व
नहीं दिया. परन्तु, भौतिक सुकों की उपेक्षा करने का उनका मतलब यह नहीं
था कि वीतराग की तरह जीवन व्यतीत किया जाए. वे कर्मठता और निर्बीकता की
प्रतिमूर्ति थे. उनमें उर्जा थी. वे मानव-शक्ति के स्रोत थे. यही कारण है
कि जो भी उनके सम्पर्क में आया, वह प्रेरित और प्रभावित अवश्य हुआ.तथ्य तो
इसी रूप में उभर कर सामने आ रहा है कि संजयजी के विरोध में वे ही बोलते
थे, जो सदा उनसे बहुत दूर रहे. उनके निन्दकों में अधिकांश तो ऐसे ही थे,
जिन्होंने न तो उन्हें देखा था और न ही उनसे भेंट की थी. सुनी-सुनायी बातों
में आकर ही लोग उनकी भर्त्सना कर देते थे या यों कहे कि अफवाहों को छोड़
कर वैसे लोगों ने कभी सही बात को जानने का प्रयास ही नहीं किया. कुछ ऐसे
भी लोग थे,जो इसलिए उनसे रुष्ट रहते थे कि उन्होंने उनके गलत स्वार्थों
को कभी पूरा नहीं होने दिया. संजयजी ने स्वार्थियों एवं देशद्रोहियों एवं
दूरदर्शिता का परिचय दिया.संजय गान्धी के साथ सबसे महत्वपूर्ण एवं जोखिम-भरी
बात है युवाशक्ति के रूप में उनका उदय. इसके पूर्व नेतृत्व केवल उन्हीं लोगों
में हाथ के था, जो वृद्ध थे और प्रायः समय की गति के साथ कदम मिला कर चलने
में असमर्थ थे. संजयजी ने युवाशक्ति के जागरण को आत्यावश्यक समझा और इसलिए
उन्होंने उसका नेतृत्व भी किया. ध्यातव्य है कि इसके पूर्व संजय गान्धी की
माँ श्रीमती इन्दिरा गान्धी और उससे भी पहले उसके नाना पण्डित जवाहरलाल
नेहरू ने भी, भारतीय स्वातन्त्रय-संग्राम के परिप्रेक्ष्य में युवा-जगत्
के मध्य प्रकाश-बिन्दु के रूप में अपने व्यक्तित्व को उभारा था.वस्तुतः यह
स्वीकार करने योग्य बात है कि संजय गान्धी सच्चे अर्थ में लोगों को चमत्कृत
करने वाले युवक थे. राष्ट्र और युग को उनकी अपेक्षा थी. यदि संजयजी नहीं
होते, तो उनकी तरह कोई दूसरा ही युवक उभरता; युग की माँग यही थी. राष्ट्रीय
समस्याएँ ऐसी थीं कि उनके समादान के लिए एक साहसी, उत्साही और निर्भीक
युवक का प्रकट होना अपेक्षित था. पुरानी विचारणाएँ स्थितियों को सुधारने
में पूर्णतया सहायक सिद्ध नहीं हो सकती थी. समग्र संसार में राष्ट्रों
के अन्नयन के लिए युवाशक्ति का प्रयोजन था. पुरानी धारणाएँ, पद्धतियाँ एवं
मान्यताएँ करीब-करीब असफल हो रही थीं. अस्तु; आवश्यकता थी ऐसी शक्ति के उदय
की, जो भविष्य को सही दिशा प्रदान कर सके.अब यह सत्य और उभर कर सामने आया है
कि संसार में अनेक देशों की अपेक्षा बारत में युवाशक्ति काफी उभर चुकी है.
देर-सवेर युवाशक्ति को अपने राष्ट्रीय जीवन में प्रमुख स्थान प्राप्त करना
है; क्योंकि देश के पुराने संरक्षक वर्तमान युग के अनुरूप अपने को योग्य
नहीं सिद्ध नहीं कर पा रहे हैं. परन्तु यह भी सही है कि युवाशक्ति के बीच
गतिशील नेतृत्व की कमी का भान हो रहा है. विभिन्न स्तरों पर युवा-संगठनों
की आवश्यकता है और इन सबको मिला कर एक केन्द्रीय नेतृत्व की भी तलाश करनी
है. इतिहास में यह एक जिज्ञासापूर्ण विशिष्टता समझी जाएगी कि संजय गान्धी
युवाशक्ति का नेतृत्व करने के लिए केन्द्रबिन्दु बन कर नहीं रह सके. आरम्भ
में उनकी रुचि यान्त्रिक और शिल्पवैज्ञानिक वस्तुओं की ओर थी. वे राजनीति
में अधिक रुचि नहीं रखते थे. परन्तु, परिस्थितियों एवं चुनौतियों के कारण
उन्होंने अपने उन मूल गुणों का विकास किया, जो उन्हें अपने नाना पण्डित
जवाहरलाल नेहरू से सहज रूप में प्राप्त थे. पारिवारिक प्रभाव स्वाभाविक
ही था; क्योंकि पण्डित मोतीलाल नेहरू से ही इस वंशीय गुम का अभिन्न सम्बन्ध
इसके साथ ही संजय गान्धी के पिता फिरोज गान्धी में यह गुण विद्यमान था. इस
प्रकार, दोनों ही ओर से संजयजी को राजनीतिक प्रेरणा प्राप्त हुई.सन् १९७५
ई० में जब संजय गान्धी की माँ श्रीमती इन्दिरा गान्धी अनपेक्षित कष्ट में
पड़ गयी और उनके अनेक समर्थकों और सहयोगियों ने भी उनका साथ छोड़ दिया,
तो वैसे ही समय में राजनीति के क्षितिज से संजय का उदय हुआ. यद्यपि समय
के प्रवाह के साथ आपातकाल के गुणों और दुर्गुणों की चर्चा होती रही पर
इन्दिराजी की शासन-च्युति में उसका तात्कालिक परिणाम तो देखा ही गया. पर उस
समय संजयजी इन्दिराजी को अपूर्व साहस और बल प्रदान किया, जिसे कभी अस्वीकार
नहीं किया जा सकता.सन् १९७७ और १९८० ई० के बीच इन्दिरा और संजयजी को अनेक
यातनाएँ भोगनी पड़ी. ज्ञातव्य है कि इस दुदिनों में संजयजी ने अखण्ड उत्साह,
अमित साहस एवं दूरदर्शिता का परिचय देकर फिर से परिस्थिति को पूर्ण अनुकूल
बना लिया.उक्त समय से संजयजी राजनीतिक जीवन से पूर्णतया जुड़ गए और उन्होंने
देश के सुन्दर भविष्य के निर्माण अपने जीवन को समर्पित कर दिया. इस काम के
लिए उन्होंने युवा-वर्ग को एक नयी दिशा दी और उन साधनों के विकास पर बल दिया,
जिनसे कोई भी देश उन्नत और सबल बनता है.आरम्भ में संजयजी ने अपने उद्देश्यों
को सीमित रखा था, जैसे-परिवार-नियोजन, दहेजप्रथा-उन्मूलन, अशिक्षा-निवारण
आदि-आदि. परन्तु आगे चल कर उन्होंने अपने उद्देश्यों का विस्तार किया.
उनकी सुनिश्चित धारणा थी कि युवा-वर्ग ही देश के भविष्य का निर्माण कर सकता
है.संजयजी अपने पीछे जिन योजनाओं और उद्देश्यों को छोड़ गए हैं, उनको पूरा
करना ही उनके प्रति सच्ची श्रद्धांजलि होगी. शारीरिक रूप से वे मृत्यु के
शिकार हुए हैं, पर सच तो यह कि मृत्यु उनसे स्वयं हार गयी है. व्यक्ति अपने
महान् उद्देश्यों और कर्तव्यों के बल पर सदा जीवित रहता है, अमर रहता है!
