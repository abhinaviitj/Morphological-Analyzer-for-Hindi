<ळिटेरटुरे><श्होर्ट् श्टोर्य्><झयस्तल् शटिस्ह्><णिर्वह्><१९८२><षज्कमल् 

(खिस्-भन्डर्गह् फर्)><णेत् ढेल्हि><३४-३९><१९८०><झयस्तल् श्., णिर्वह्, श्स्>
सबकुछ इतनी जल्दी में हो गया कि किसी को कुछ सोचने-समझने तक के लिए समय नहीं
मिला था . और अजीब बात तो यह है कि जिस समय उसके पापा को आक्सीजन दिया जा
रहा था, वह जा चुके थे और उनके मृत शरीर को सहेजा जा रहा था . लेकिन यह सब
इतनी आस्था और आसक्ति के साथ किया जा रहा था कि थोड़ी देर के लिए तो डाक्टर
भी चुप रहने के सिवाय कुछ नहीं कर पाया था . सिद्दीक चचा विशाल को लेकर एक
ओर हट आये थे और उन्होंने उसे समझाया था, `बेटा मौत का दिन तो हर किसी की
जिन्दगी में आता है . दिल छोटा नहीं करते, हिम्मत से काम लो .' उनका इशारा
बाद के संस्कारों की तरफ था . इस बीच मुनीमजी सारी तैयारियाँ पूरी कर चुके
थे . उनको कोई देरी नहीं लगी थी, क्योंकि बाबा के बाद भी उनको ही ये सारी
तैयारियाँ करनी पड़ी थीं . वह अनुभव उनके साथ था . और सिद्दीक चचा, उस
समय भी मौजूद थे . इसी तरह पापा को लेकर एक ओर हट आये थे और इसी तरह धीरज
बँधाया था--सब्र करो भाई ! मिलनेवाले एक-एक करके निकलते गये थे . सिद्दीक
चचा का परिवार सबसे आखिर में गया था और उनके जाते वही, बाहरवाले कमरे में
बैठा हुआ विशाल एकदम से अकेला पड़ गया था . तभी वह चमत्कार हुआ था . चची
के पीछे-पीछे घिसटती हुई जुबैदा एकदम से बागी हो गयी थी और घर के बाहरवाली
सीढ़ी से पलटकर उस कमरे में, जहाँ विशाल एकदम से अकेला पड़ गया था, पागलों
की तरह घुस आयी थी . कमरे में आते ही उसने बुरके की नकाब उलट दी थी और एकटक
विशाल को देखती रह गयी थी . घुटा हुआ सिर और सफेद-कोरे कपड़ों में किसी
सन्यासी की तरह दिख रहा था . इतनी देर में चची आ चुकी थीं . उनकी दृष्टि में
एक जबर्दस्त कड़ा-पन था . उन्होंने एक दृढ़ निश्चय के साथ अपने हाथ से जुबैदा
के चेहरे पर उलटी हुई नकाब को गिरा दिया था और उसको अपने साथ घसीट ले गयी थीं
. विशाल एक असहाय भाव से अपनी छाती पर उस स्थान को सहेजता रह गया, जहाँ एक
बार किसी बात पर नाराज़ होकर जुबैदा ने उसको काट खाया था . उसकी छाती पर,
ठीक बीचों-बीच, वह काटे का निशान स्थायी बनकर रह गया है . लेकिन जुबैदा के
पर्दे में बैठते ही, उन दिनों को कोई भी हिस्सा वह नहीं सहेज पाया था . अभी
भी, सामने वही हाजीजी का होटल है जिसके पल्ले रात का अँधेरा बाकी रहते ही
खुलने लग जाते थे . पहले एक पल्ला खुलता था और रोशनी की एक मज़बूत शहतीर
सड़क पर दूर तक बिछ जाती थी . आधी-अधूरी नींद से जागे हुए कच्ची उम्र के
लड़के सिगड़ी में ठूँस-ठूंॅसकर भूसा भरते हुए किसी तस्वीर की तरह दिखायी
देते थे . सिगड़ी से उठनेवाला धुआँ और नीली लपकवाली आँच, देखने में दोनों
अच्छे लगते थे . फिर दिन पूरी तरह निकल आता था और हाजीजी का होटल बन-सँवरकर
तैयार हो जाता था . तब जुबैदा घर से गिलास लेकर चाय और टोस्ट खरीदने के लिए
निकलती थी . उस समय एक बात और होती थी कि तब गली में धूप की चहलकदमी शुरु हो
चुकी होती थी और रास्ते पर धूप की रंगत भी एकदम सोन-सुनहरी हुआ करती थी .
कुल सिलसिला अकस्मात् एक दिन बन्द हो गया था . विशाल ने सुना था कि जुबैदा
पर्दे में बैठ गयी है . पर्दा, कोई इतना सख्त अहसास, होगा, वह उसकी समझ
में उस समय नहीं आया था . लेकिन नासमझी के उसी दरम्यान उम्र ने तेज़ी से
बढकर कई फासले तय कर डाले थे और एक बेमानी इन्तज़ार-सा कोई स्थान ऐतिहासिक
स्मारक बनकर रह गया था . इसके बाद तो बस उस घर के पिछवाड़ेवाली खिड़की के
नीचे, जो विशाल के कमरे से दिखायी देती है, शाम की तरफ लौटता हुआ सूरज
बे-वजह ठहर-कर इन्तज़ार करता . कभी-कभी दीवार पर कील के सहारे टँगे हुए
शीशे में झाँककर बाल सँवारते हुए चेहरे की एक झलक-सी विशाल को मिल जाती,
जिसके-उसके बीच अब तक एक निश्चित दूरी कायम हो चुकी थी . शुरु-शुरु में
तो विशाल को सबकुछ एक अजब गोरखधन्धा लगता रहा . दूकान-मकान, हिसाब-किताब,
कागज-पत्र, मुकदमा-कचहरी--इनमें से कुछ भी उसके पल्ले नहीं पड़ रहा था . और
इन सबसे भी अधिक परेशान करनेवाली बात थी, उसकी अपनी हैसियत में आ जानेवाला
यह एकाएकी परिर्वतन जिसने बहुत सारे महत्त्वपूर्ण निर्णयों को अकस्मात्
एक उसकी `हाँ' या `ना' के हवाले कर दिया था . अभी तक किसी भी विषय में
निर्णा-यक ढंग से सोचने-समझने का उसको अभ्यास नहीं था इसलिए वह समझ नहीं
पा रहा था कि ऐसे में कैसे चलेगा . तब मुनीमजी ने उसको आश्वस्त किया था,
"धीरे-धीरे सब ठीक हो जायेगा . जब बड़े मालिक नहीं रहे थे तब पहले-पहल बाबू
साहब भी आपकी तरह परेशान हुए थे . फिर धीरे-धीरे सब ठीक हो गया था ." यहाँ
तक तो सब ठीक था क्योंकि मुनीमजी बतलाते हैं, इसके पहले-वाली स्थितियों में
भी सब ठीक होता रहा है लेकिन हैसियत में आजानेवाले इस एकाएकी परिवर्तन से
आपसी लोगों के बीच दो कठिन आत्मसंघर्ष शुरु हो जाता है वह बेहद थकानेवाला
होता है . जैसे अभी, उसके और सिद्दीक चचा के बीच . पहले तो बहुत देर तक
वह यही तय करने में गड़बड़ाते रहे कि पुरानी आदत के मुताबिक विशाल को उसके
घरू नाम से पुकारकर बातें करें या कि उसकी इस नयी हैसियत कोतसलीम करें,
जिसने अठारह बरस पुराने उस अदालती झगड़े को एक उसकी हाँ या ना के हवाले कर
रखा है जिसका निर्वाह दोनों परिवारों ने अपने बीच एक अच्छी परम्परा की तरह
किया है . सिद्दीक चचा मकान के उस मुकदमे के सिलसिले में बातें करने के लिए
आये थे, जो अब लगभग विशाल के पक्ष में फैसले के लिए अपने आखिरी दौर में
पहुँच चुका है . इतना तो खैर, वह भी समझते थे कि मकान के कब्जे से उनको हटना
पड़ेगा--चाहे आज हटें या कल . लेकिन इसके बाद भी उन्होंने इसको खींचते रहना
मुनासिब समझा क्योंकि उसके वालिद, मरने के पहले, ढेर सारी जिम्मेदारियों
के साथ यह झगड़ा भी उनको विरासत में दे गये थे . जैसे, पिछसे अठारह बरसों
से चलनेवाला यह मुकदमा, जो निचली अदालत से शुरु हुआ था और अब जाकर फैसले
की कगार पर नज़र आ रहा है, विशाल के पापा को बाबा से मिला था और अब उनसे
विशाल को मिला है . अठारह बरसों की इस अदालती लड़ाई में अब तक जितनी भी
रक़म खर्च हो चुकी है, उसका हिसाब मुनीमजी की बहियों में मौजूद है . मूलधन
के साथ ब्याज जोड़कर वह कई बार बतला चुके हैं कि कुल रकम तो मकान की कीमत
से कई गुना आगे कब की निकल चुकी है . विशाल नहीं समझ पाता था कि तब फिर
इस मुकदमेबाजी का क्या मतलब हुआ ? यह तो बहुत बाद में जाकर उसकी समझ में
आया कि उनके बीच अदालत कहीं प्यार से तो कहीं आन-बान के सवाल के साथ जुड़
चुकी है . इसलिए आन-बान के उस सवाल के कारण उनके घरू रिश्तों में कहीं कोई
फर्क नहीं आने पाया था . दोनों मज़े से साथ-साथ चलते रहे, बल्कि अब तो कई
बार इस मुकदमे के बिना दोनों परिवारों की बात सोचना कैसा तो भारी-भारी
लगने लगता है ! जैसे, किसी हँसते-बात करते आदमी का अपने बीच से अचानक उठ
जाने का विचार ! कभी-कभी विशाल सोचता भी कि आखिर इसके खत्म हो जाने के
बाद हमारे बीच व्यस्तता के लिए क्या बाकी रह जायेगा ? विशाल ने अनुमान
किया था कि इस खालीपन का विचार कभी सिद्दीक चचा को भी आक्रान्त करता होगा,
लेकिन उसका यह अनुमान गलत निकला . वह थक चुके थे और अब युद्ध-विराम चाहते
थे . वह चाहते थे कि विशाल अपनी तरफ से मुकदमा उठा ले--जो भी होना है,
उसे आपसदारी में ही तय हो जाना चाहिए . अब मुकदमें की जीत-हार उनके लिए
आन-बान की बात से घटकर कुल एक मकान और सिर छिपाने की सांसारिक समस्या मे
सिमट आयी थी . एक भय भी उनके भीतर पनपने लगा था कि मुकदमें का फैसला होते
ही विशाल उनकी बेदखल कर देगा . उनके जैसे कड़कदार आदमी को इस तरह लाचार
पड़ते देखना विशाल को बड़ा अजीब लगा था . लेकिन उसकी अपनी मुश्किलें थीं
और अपनी जगह पर मजबूत होते हुए भी विशाल अटपटा रहा था क्योंकि पापा के नहीं
रहने से एक इतने महत्त्वपूर्ण निर्णय की जिम्मेदारी अकस्मात् एक उसकी हाँ
या ना पर निर्भर हो गयी थी . ऐसी हालत में सिद्दीक चचा को इस तरह आगे-पीछे
होते देखकर विशाल को बहुत ताज्जुब नहीं हुआ था . वह बार-बार कुछ कहने के लिए
संकल्प जुटाते और फिर कोई पुरानी बात तुरन्त ही आड़े आ जाती और उनके चेहरे पर
कोयले बुझने लगते . लेकिन उनकी जरुरत, अहसासों की इस जिन्दगी और मौत पर, भारी
पड़ी तथा स्वार्थ उनके चेहरे पर साफ नज़र आने लगा . चूँकि वह कमज़ोरी में
लिया गया निर्णय था इसलिए बात शुरु करने के पहले उनको देर तक खँखारकर गला साफ
करने की जरुरत भी महसूस हुई . शायद वह एक सहारा तलाश रहे थे . फिर `तुम'और
`आप' की दुविधा में बने रहते हुए उन्होंने विशाल को समझाना चाहा--देखिए
बेटे, तुम्हारे पिता ने और हमारे वालिद ने इसे इतना चला दिया, काफी हुआ
. अब इसको बन्द हो जाना चाहिए . आप तो खुद पढ़े-लिखे हैं . समझना चाहिए
. इससे अधिक वह कुछ नहीं समझा पाये क्योंकि उनका गला उनका साथ नहीं दे रहा
था . वह पहले से भी अधिक जोर देकर खँखारने लगे . वह उस पर यह जाहिर करने को
तुले हुए थे कि उनका गला सचमुच ही खराब है . लेकिन विशाल अच्छी तरह से समझ
गया था कि उनकी तरफ से स्वार्थ की पहल हो चुकी है और अठारह बरसों की इतनी
पुरानी परम्परा अब उनके सामने केवल सिर छिपाने की सांसारिक समस्या रह गयी है
. अजीब बात तो यह हुई कि वह परम्पराओं से हटकर दुनियादारी के हथ-कण्डों तक
उतर आये थे और अपनी मजबूरियों के सिलसिले में विशाल की भावनात्मक कमजोरियों
का इस्तेमाल करना चाह रहे थे . यह उसके लिए आश्चर्य की बात थी और उनका इस
तरह सीढ़ी-दर-सीढ़ी निचली हदों की तरफ उतरते चले जाना विशाल को अच्छा नहीं
लगा था . लेकिन फिर भी उसने मुनीमजी से सलाह ली थी, "ऐसे में, पापा होते,
तो क्या करते ?" उसको सही सलाह देने में मुनीमजी को कोई दिक्कत नहीं हुई,
क्योंकि मुनीमी के साथ-साथ सही सलाह देने का यह काम भी वह बाबा के जमाने
से करते आये हैं . लगने को यह बात विचित्र लग सकती है, लेकिन इस घर में
जिन्दा आदमी के दिमाग़ से अधिक मृत आत्माओं के निर्देश मान्य होते रहे हैं
. मुनीमजी ने उसके पापा का सन्दर्भ देकर उसे बताया, "बाबू साहब का उसूल था कि
पहले तो किसी नीलामधर या अदालत जाने की भूल करना नहीं, और अगर यह गलती हो ही
जाये तो फिर बीच से लौटना नहीं . आखरी बोली और दो-टूक फैसले तक डटे रहना ."
विशाल ने तो अपनी बात उसी समय कह दी थी . फिर भी सिद्दीक चचा अपने एकतरफा
सन्तोष के लिए, जाते-जाते कहते गये थे, "बेटा, जो भी वाजिब समझो, मुझे बात
देना . न हो, शाम को समय निकालकर तुम्ही घर की तरफ निकल आना ." दरअसल इस
बहाने वह विशाल के साथ फिर से उन पुराने रिश्तों में लौटने की कोशिश कर रहे
थे जब वह कोई बात अपने पूरे बड़प्पन के साथ कह सकते थे . उसका जाना या नहीं
जाना फैसले में कोई फर्क नहीं लाने-वाला था, फिर भी मालूम नहीं क्यों वह एक
झूठे आसरे को देर तक बनाये रखना चाहते थे . विशाल से भी एकदम बेरुख होते नहीं
बना था कि उनके घर की तरफ न जाकर उनकी तसल्लियों को एकबारगी खत्म कर दे .
