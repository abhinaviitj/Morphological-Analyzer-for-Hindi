<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><आनोन्><आमेट्हि खि छ्हिट्ट्हि><१९८७><ढिन्मन्><णेत् ढेल्हि><५०-५३><२४८०><ढिन्मन्-आमेट्हि खि छ्हिट्ट्हि><ढेएप आगरतल्>

अमेठी सुल्तानपुर जिले की छोटी सी तहसील है, लेकिन किसी सुल्तानपुर वाले से पूछो
कि तुम कहां के रहने वाले हो तो वह अपने आप को सुल्तानपुर का न बता कर अमेठी का
बतायेगा.सुल्तानपुर का देहाती नाम 'सुलतापुर ' है यानी ललित लताओं का नगर.और
अमेठी को लोग 'रायपुर'कहते हैं.गांव में रहने वाले इसे .रायपुर अमेठी कहते हैं.
अमेठी कहने पर दिमाग में जो तस्वीर बनती है वह अमेठी संसदीय क्षेत्र की होती है
और इस रूप में अमेठी अविकसित है. लेकिन अगर अमेठी का मतलब अमेठी और रामनगर के
इर्द गिर्द का इलाका माना जाये तो अमेठी का भरपूर विकास हो चुका
है.गौरीगंज,जगदीशपुर,मुंशीगंज से लेकर उत्तर पश्चिम का हिस्सा औद्योगिक विकास के
बोझ से दबता जा रहा है.दूसरी ओर अमेठी का पूर्वी हिस्सा
भादर,ढेमा,रामगंज,मवइया,त्रिसुंडा,पीपरपुर आदि उपेक्षित रहे हैं.यही वह इलाका
है जहां मतपेटियों में मतदाताओं ने पर्चे डाले थे, जिसमें लिखा था कि 'हम वोट
राजीव गांधी और कांग्रेस को दे रहे हैं,राजकुमार संजय सिंह को नहीं. विधानसभा के
तत्कालीन उम्मीदवार संजय सिंह के खिलाफ आम जनता के गुस्से का यह एक नमूना
था.मतगणना में ऐसी पर्चियों की गिनती तो मतगणना अधिकारियों ने नहीं की होगी
लेकिन इनके कुछ मायने तो थे ही. संजय सिंह से नाराज कांग्रेसी छोकरे ही दरअसल
राष्ट्रीय संजय मंच से जुड़कर एक बड़ी ताकत बनते गये थे.
अमेठी के लोग अपने क्षेत्र के सांसद से मिलने की जुर्रत नही कर सकते क्योंकि वह
तो सुरक्षित घेरे से बाहर निकल नहीं सकता है.कोई अपनी बात कहना चाहे तो
रामबहादुर सिंह के दरवाजे से ही कह सकता है.उन्ही की आवाज लखनऊ में सुनी जाती है
और दिल्ली में भी. कैप्टन सतीश शर्मा कभी कभार यहां जायजा लेने आते हैं, अमेठी
के इलाके में.लेकिन गंवई गांव के लोग उनसे भी मिलने से रहे. अमेठी की जनता
पुराने राजा रणंजय सिंह का सम्मान आज भी करती है लेकिन राजकुमार संजय सिंह के
नाम पर नाक-भौं सिकोड़ती है.दरअसल रणंजय सिंह के प्रभाव को संजय सिंह भुना रहे
हैं.
अमेठी रेलवे स्टेशन ही आज अमेठी के विकास का मुखौटा है.स्टेशन की चमक-दमक देखकर
बंबई,कलकत्ता और दिल्ली का मुसाफिर भी वाह अमेठी ,कह देता है. लेकिन स्टेशन पर
सवारियों के इंतजार में खड़े इक्के वालों का कहना है;अरे साहब.उप्पर बेलबूटा
नीचे पेंदा फूटा'वाली बात है हिंदुस्तान एरोनाटिक लिमिटेड(हॉल) की मिनी बस से
अमेठी की आधुनिकता का भ्रम हो सकता है,लेकिन.असली तरक्की, तो गांव के मेड़ों पर
खड़े होकर देखी जा सकती है.स्टेशन से लगभग सौ गज की दूरी पर 'ददन सदन 'है जहां
कांग्रेस का दफ्तर है. वहीं ठाकुर रामबहादुर सिंह का दरबार भी लगता है.पोस्ट
ग्रेजुएट कॉलेज अमेठी के प्राध्यापक वहीं बगल में रहते हैं.डा.शीतलाप्रसाद सिंह
ने बताया-अमेठी ब्लॉक में खाद्य पोषण और निर्धनता विषय पर शोध करते वक्त मैने
अमेठी के विकास का असली रूप देखा है.पास में खड़े हाटी गांव के एक ठाकुर साहब ने
इशारे से बताया:ये जो तीन-चार लोगों के साथ झूमते हुए आ रहे हैं,वहीं हैं
रामबहादुर सिंह,जिन्हें इंका ने यहां के संगठन और प्रगति का दायित्व सौंपा है.जब
रामबहादुर सिंह से अमेठी के विकास के बारे में पूछा गया तो उनका जवाब था:'हर रोज
कोई न कोई आता ही रहता है.कभी फुर्सत में मिलना,सब बता देंगे'.
महादेव प्रसाद श्रीवास्तव एक शिक्षक हैं.उनका कहना है:यह आपके सामने जो आहाता
दिख रहा है. वह सुषमा मार्गेट की प्रस्तावित योजना का नमूना है,बनारस के पंडितों
द्वारा वी.पी.सिंह से भी पहले .राजर्षि की उपाधि पाने वाले राजा रणंजय सिंह की
स्वर्गीय पत्नी सुषमा देवी की स्मृति में महाविद्यालय द्वारा स्थापित इस सुषमा
मार्केट का शिलान्यास मोजूदा संचार मंत्री अर्जुन सिंह की पत्नी सरोजकुमारी देवी
के हाथों हुआ था.अब न तो कुंवर संजय सिंह का इस ओर ध्यान है और न ही महाराजा
साहब का .सम्राट, साईकिल कारखाना लगाने की योजना गौरीगंज में प्रस्तावित
हुई.दक्षिणात्यों की नियुक्तियां भी हुई. जुनेजा ठेकेदार का पेमेंट रूका पड़ा
रहा.कारखाने के जिम्मेदार अधिकारी टालमटोल करते रहे.
रामनगर में राजा का कोट है. महाराजा रणंजय सिंह इसी कोट में रहते हैं. इस कोट से
थोड़ी ही दूर पर महान सूफी संत और पद्मावत के रचनाकार कवि मलिक मोहम्मद जायसी की
आठ आंसू समाधि रो रही है यहीं रामनगर में सती महारानी वाटिका है. जिसमें उत्तर
प्रदेश सरकार द्वारा संचालित मधुमक्खी पालन केंद्र का कारोबार चलता है. विडंबना
यह है कि जहां गांव के किसान ऊसर में फसल उगाने की हाड़ तोड़ मेहनत से समय से
पहले बूढ़े हो जा रहे हैं, वहीं राजकुमार संजय सिंह शहद की सरकारी फसल काट रहे
हैं.
राजा रणजय सिंहको अमेठी की राजनीति से न पहले दिलचस्पी थी, न आज है. उन्हें वोट
घर बैठे मिलता रहा. उन्होंहे क ई ठाकुरवाद नहीं चलाया.जबकि कुंवर संजय सिंहने
ठाकुरों को खूब बढ़ावा दिया.फिर भी मादर गांव के ७५ प्रतिशत ठाकुर उनसे नाखुश
हैं.भादर ठाकुरों का गढ़ है.लेकिन इस गांव के ठाकुरों को ठाकुरवाद के नाम पर
फुसलाया नहीं जा सकता.
अमेठी के पूर्वी क्षेत्र की बात और भी खराब है.ढ़ेमा में इंटर कालेज तो दूर
हाईस्कूल भी नहीं हैं.मवइया में बैरघाट पुल तो बन गया, लेकिन लड़के हाईस्कूल और
इंटर पढ़ने ६ किलोमीटर दूर रामगंज या कोहड़ौर जाते हैं.मवइया का पोस्ट फिस गांव
से ५ किलोमीटर दूर सोनारी में है.मंगरा,मवइया,माल्हीपुर,बहादुरपुर की लड़किया
गिरते पड़ते पाचवी कक्षा पास कर लेती हैं और फिर घर बैठ जाती है.दुनिया जानती है
कि प्रधानमंत्री का क्षेत्र दिन दूनी रात चौगुनी उन्नति कर रहा है लेकिन वहां सब
रामभरोसे चल रहा है.महिलाओं के कल्याण की बात फिलहाल श्रीमती सोनिया गांधी के मन
में ही होगी वह मवइया जैसे गांव तक अभी नही पहुंची है.
अमेठी का विस्तार गौरीगंज, जगदीशपुर मुंशीगंज तक सिमट कर रह गया और बाकी इलाका
पिछड़ा पड़ा रह गया .अभी तक यहां जो औद्योगिक इकाइयां लगायी गयी हैं, सब की सब
तकनीशियनों को ही खपा पाने में समर्थ रही हैं. अमेठी के शिक्षित बेरोजगारों के
लिए यहां कोई जगह नहीं है. स्कूलों की हालत इस क्षेत्र में और भी खराब
है.टीकरमाफी में एक तरफ तो राजकीय हाईस्कूल तैयार हो गया है और दूसरी तरफ
प्राइमरी के बच्चे बूढ़े पीपर के पेड़ के नीचे पढ़ते हैं. यही हाल गुंगुआछ,
मवइया और मंगरा के स्कूलों का है.
जहां तक अमेठी क्षेत्र के सरकारी कर्मचारियों की बात है तो हर कर्मचारी नेता
है.गंगापुत्री पंडों की तरह ये सभी किसी न किसी प्रभावशाली नेता के आदमी हैं
प्रधानों के हाथ में नेतागिरी की पूंछ है इसलिए अमेठी के विकास की उम्मीद करे
भी तो पहले इन्हीं 'प्रधानों ',या 'ब्लॉक प्रमुखों ' के विकास को प्रतीक मानकर.
अमेठी के कंबल और कालीन के कारखाने चालू किये गये थे.उत्तर प्रदेश खादी
ग्रामोद्योग द्वारा चलाये जा रहे इस कारखाने में शुरू बढ़ई, बुनकरों ने काम किया
किंतु उन्हें पैसा नही मिला किसी को ३ माह का और किसी को २ माह का वेतन देकर काम
बंद कर दिया गया. कुल ५ करघों पर काम होता है, जिसमें से केवल ३ चलते हैं.कई
जरूरी उपकरण गायब कर दिये गये हैं. २५ प्रशिक्षणार्थी काम सीखने आते थे. अब कोई
नहीं आ रहा है.
जमीन की रजिस्ट्री के लिए अमेठी के रजिस्ट्रार द्वारा किसी नामी स्थानीय नेता जी
के नाम से ५० रूपये नजराने के अलावा 'सरचार्ज' लेने की चलन अब पुरानी पड़ गयी
है.अगर कोई आनाकानी करे तो कई तरह के अड़ंगे डालकर रजिस्ट्री रोक दी जाती है .या
फिर खरीदी दयी जमीन को फिर से वैलुएसन .में डाल दिया जाता है. अगरेसर गांव के
मुन्नू मिसिर को अपनी रजिस्ट्री में काफी जहमत उठानी पड़ी थी.
हनुमान प्रसाद मिश्र पहले कांग्रेस में थे लेकिन संजय सिंह के ठाकुरवाद से ऊबकर
संजय मंच में आ गये थे. उनकी राय है कि 'संजय सिंह को कांग्रेस से हटा देने के
बाद ही अमेठी का विकास संभव था. उनकी नीतियां और बिलावजह हस्तक्षेप से
कर्मचारियों का मनोबल गिरता था. आज अमेठी के हर महकमे में दो लाबियां बन गयी
हैं.एक वह लाबी जो दफ्तरों में संजय सिंह की प्रशंसा करती रहती है, दूसरी वह जो
उनकी निंदा करती रहती है. काम दोनों लाबियों के लोग नहीं करते है. ऐसे में
क्षेत्र का विकास होगा कैसे?
प्रतिष्ठित किसान पं.रामकुमार तिवारी ६० वर्ष के बुजुर्ग हैं. इनका कहना है कि
अमेठी की प्रगति तो हम सब तभी मानेंगे जब नहर के पानी के लिए लाठियां नहीं
चलेंगी.महाराजा साहब ने हमेशा घर बैठे चुनाव जीता लेकिन किसी तरह के वैमनस्य का
भाव नहीं पैदा होने दिया. अब तो ठाकुर वामन बिना वजह एक दूसरे से रंजिश रखते हैं
४५ वर्षीय नरसिंह बहादुर सिंह शिवपुर के हैं उनका कहना है:हम राजीव गांधी के नाम
से भले ही छाती फुला लें लेकिन दवा के लिए तो हमें आज भी ६ किलोमीटर भादर जाना
पड़ता है.एक डाक्टर तक नहीं है. ढ़ेमा से भादर की दूरी १० किलोमीटर है लिकिन एक
भी अस्पताल नहीं है.उत्तर प्रदेश के नक्शे में अमेठी को लोग ढ़ूंढ़ सकते हैं,
लेकिन अमेठी के नक्शे में गांव वाले अपने लिए अस्पताल नहीं खोज सकते. संजय सिंह
ने न तो रोजगार दिया और न ही शिक्षा.इतने अर्से तक परिवहन मंत्री रहे. लेकिन
अमेठी या सुल्तानपुर से ढेमा होकर आज तक भादर के लिए कोई बस नहीं है.
घोरहा के रघुनंदन सिंह ने बताया कि डाडीघाट का पुल बन जाय तो घोरहा-अंतू मार्ग
खुल जाय.जयकरन मिश्र का कहना था :२५,००० वृक्ष लगाये जाने का पैसा आया, लेकिन
मवइया में एक पेड़ तक नही लगा. पैसा भी खर्च कर दिया गया. ऐसे कितने स्याह
सफेद काम हो रहे हैं. कौन जाने?वैसे दरअसल अमेठी का विकास तो हो रहा है लेकिन
उसका फायदा कुछ इलाकों को ही मिल रहा है.पूर्वी अंचल का अमेठी अभी भी बेहोश
है.राज्य सरकार अपनी जिम्मेदारियां नही निभा पा रही है. अभी तो अमेठी के लोग राजा
और राजीव का फर्क तक नही समझ सके हैं.
अब राजकुमार संजय सिंह कांग्रेस से निकाले जा चुके हैं. जिनकी आवाज पहले अनसुनी
कर दी गयी थी उनकी आवाज इस भागदौड़ के शोरगुल में भी खो जाने का डर है. अमेठी के
उपेक्षित इलाके इस बार भी प्रधानमंत्री के दौरे के रेंज के बाहर रह गये हैं.
यहां के मतदाता अभी भी इस उलझन में हैं कि पता नहीं अमेठी की तरक्की कौन
करेगा-राजा या राजीव या दोनों ही सिर्फ उन्हें अपना हथियार बना रहे हैं.
उन्होंने कड़े प्रतिबंध लगा ही रखे हैं.
फीजी को सबसे ज्यादा डर अमेरिका, आस्ट्रेलिया,न्यूजीलैंड और भारत से है. हालांकि
संयुक्तराष्ट्र में फीजी के प्रतिनिधि यह दावा करते हैं कि संयुक्तराष्ट्र के मंच
का असर आज नहीं के बराबर रह गया है. दक्षिण अफ्रीका और इस्राइल के खिलाफ
संयुक्तराषट्र महासभा ने न जाने कितने तरह के प्रतिबंध लगाये,लेकिन न तो ऐसे
प्रस्तावों पर अमल हुआ और न ही इन देशों में किसी तरह का खौफ पैदा हुआ है. लगता
है फीजी के प्रतिनिधि के जहन में एक बात नहीं आयी.वह यह कि दक्षिण अफ्रीका और
इस्राइल एक तो खुद साधन संपन्न हैं और दूसरे उन्हें पश्चिमी देशों का खुल कर
नहीं तो परोक्ष रूप से पूरी तरह से समर्थन मिलता है.अमेरिका, ब्रिटेन,पश्चिम
जर्मनी,फ्रांस जैसे देशों का दुनिया की नजरों में प्रतिबंधित इन देशों के साथ
आर्थिक और व्यापारिक आदान-प्रदान है.यह बात वैंकुवर के राष्ट्रकुल सम्मेलन में
भी साफ हो गयी.इस्राइल के कई अरबों से आज पहले से बेहतर संबंध हैं. क्या फीजी की
ऐसी स्थिति है?क्या फिजी साधन सम्पन्न है ? बेशक वहां गन्ना ज्यादा पैदा होता है और वहां चीनी के कारखाने हैं
लेकिन क्या सिर्फ इन्हीं के सहारे वह अपने लोगों का भरण पोषण कर पायेगा ? दूसरे
फीजी द्वीप महासागर से घिरा हुआ है जबकि दक्षिण अफ्रीका और इस्राइल के पास
यथेष्ट जमीन है.इसलिए इन देशों से फीजी का मुकाबला नहीं किया जा सकता.
फीजी के लिए अमेरिका और सोवियत संघ का भी महत्व है और आस्ट्रेलिया, भारत और
फ्रांस का भी. उसे अमेरिका और रूस से खूब आर्थिक मदद मिलती है.भारत के साथ उसके
भावात्मक और आर्थिक दोनों तरह के संबंध हैं. भारत सरकार द्वारा फीजी से व्यापार
पर प्रतिबंध लगाने की घोषणा से वहां खलबली मच गयी है.
इस समय फीजी को अमेरिका, भारत, आस्ट्रेलिया और न्यूजीलैंड ने सहायता मुअत्तली का
ऐलान किया है.क्या यह ऐलान स्थायी साबित होगा, या अपने-अपने हितों और स्वार्थो की
बलि चढ़ जायेगा. इसमें संदेह नहीं कि अगर प्रशांत में एटमी परीक्षण होते हैं तो
उसके विकिरण की चपेट में आस्ट्रेलिया और न्यूजीलैंड पहले आयेंगे. क्या इसके चलते
प्रशांत के ये बड़े देश फीजी में फ्रांस की बढ़ती हुई दिलचस्पी पर अंकुश लगा
पायेंगे.इस तरह के खतरों की खबरें फिजां में हैं.ताज्जुब नहीं कि फीजी को माध्यम
बनाकर बड़े देश प्रशांत में राजनैतिक जावारभाटा पैदा करना चाहें. हालांकि
ब्रिटेन और कुछ दूसरे देशों ने फीजी के मसले के सैनिक समाधान की खबर का खंडन
किया है लेकिन इस खंडन के अर्थ को बदलने में कितनी देरी लगती है. कोई शक नहीं कि
इस वक्त फीजी अस्थिरता के मुहाने पर बैठा है. उसे बड़ी बेसब्री से स्थिरता और
स्थायित्व की तलाश है. गवर्नर जनरल गानिलाऊ के त्यागपत्र से उसे आशा की लौ नजर
आती है.
एरियास सांचेज(४६) को नोबेल पुरस्कार के लिए चुनकर सांचेज को नहीं सम्मालित किया
बल्कि पुरस्कार का सम्मान बढ़ाया गया है .
कोस्टा रिका के राष्ट्रपति सांचेज उन गिने चुने राजनीतिकों में हैं जिनके काम का
महत्व अमेरिकी विरोध के बावजूद पहचाना और पुरस्कृत किया गया है.सिवाय अमेरिकी
राष्ट्रपति रोनाल्ड रेगन के सभी देशों ने और खासकर मध्य अमेरिका के अढ़ाई करोड़
लोगों ने इस नामजदगी पर खुशी जाहिर की है. रेगन सांचेज से नाखुश हैं.क्योंकि
उनके .धड़कते हुए लालीनी अमेरिकी देशों में सुकून और शांति स्थापित करने के
प्रयास अमेरिकी कूटनीति के अनुकूल नहीं पड़ते. रेगन एरियास सांचेज की भूमिका से
इसलिए भी परेशान हैं क्योंकि वह अमेरिकी '.घुड़की.' की परवाह नहीं करते.
कोस्टा रिका अमेरिका का ५१वां राज्य माना जाता हैं लेकिन १९८६ में राष्ट्रपति
चुने जाने के बाद एरियास सांचेज ने अमेरिका की यह खुशफहमी मिटाकर अपनी अलग पहचान
बना ली है. जो रेगन को बर्दास्त नहीं हो रही.
अमेरिका को एरियास सांचेज से गिला है सो है, उसे नोबेल पुरस्कार देने वाली समिति
से भी कम शिकवा नहीं.नोबेल पुरस्कार समिति में अमेरिका की खूब चला करती थी.
विएतनाम में शांति स्थापना के प्रयासों के लिए अमेरिकी प्रशासन ने ही उस वक्त के
विदेशमंत्री डा. हेनरी कीसिंगर को नियुक्त कराया था.१९७८ के कैंप डेव़्अ समझौते
के लिए अमेरिका के आग्रह पर ही इस्राइल के तत्कालीन प्रधानमंत्री बेगिन और मिस्र
के राष्ट्रपति सादात को संयुक्त रूप से शांति पुरस्कार दिया गया था. विली ब्रांट
और मदर टेरेसा को नोबेल शांति पुरस्कार दिलाने में भी अमेरिकी प्रशासन में
भूमिका की बात की जाती थी.एरियास सांचेज को नोबेल पुरस्कार के लिए चुनकर नोबेल
शांति समिति ने बेशक अमेरिकी 'दबाव और प्रभाव' से मुक्त होने का साहस दिखाया है.
एरियास सांचेज ने पिछले दिनों ग्वाटेमाला में शांति कराने के लिए निकारागुआ और
अलसल्वाडोर के गृहयुद्ध को समाप्त कराने के लिए पांच देशों की बैठक बुलायी
थी.सांचेज की सलाह पर निकारागुआ,अलसल्वाडोर, हांडूरास, ग्वाटेमाला और कोस्टा
रिका के पांच देशों में ग्वाटेमाला में एक बैठक कर शांति की योजना तैयार की.इस
योजना का मकसद लातीनी अमेरिकी देशों में खूनखराबा बंद कराना था.ग्वाटेमाला शांति
समझौते के नाम से प्रसिद्ध इस समझौते में अमेरिका से अनुरोध किया गया कि वह
कांटरा विद्रोहियों की मदद बंद करे,तभी निकारागुआ में शांति हो सकती है.उस
समझौते में अल साल्वाडोर में डेनियल ओगार्ते की सरकार को समर्थन देने का भी
आग्रह किया गया है. हांडुरास में अमेरिकी अड्डे हैं. उन्हें हटाने के लिए भी इस
बैठक में आवाज बुलंद की गयी यानी इस बैठक में लिये गये सभी निर्णय मौजूदा
अमेरिकी रूख के खिलाफ पड़ते थे.
पांच देशों की इस बैठक ने रेगन को अशांत कर दिया. उन्होंने एरियास सांचेज को
नीचा दिखाने की कोशिश की. इस कोशिश के तरीकों पर गौर फरमायें.इस समझौते से पहले
एरियास को न्यौता दिया गया कि वह अमेरिकी कांग्रेस (प्रतिनिधि सभा और सेनेट)के
संयुक्त अधिवेशन को संबोधित करें. बाद मे यह कार्यक्रम रद्द कर दिया गया.सांसदों
से कहा गया कि वाशिंगटन आने पर एरियास सांचेज से आप अगर एक-दो करके मिलना चाहें
तो मिलें,संयुक्त अधिवेशन में उनका अभिभाषण नही होगा.लेकिन राज्याध्यक्ष के
प्रति सद्भावना दिखाने की गर्ज से रेगन ने एरियास सांचेज से दूरसे विदेशी
मेहमानों की तरह अपने ओवल कार्यालय में मुलाकात जरूर की.अमेरिकी ने अपनी नाखुशी
को खासा प्रचारित भी किया, छुपाया नहीं.
२६ लाख की आबादी वाले कोस्टा रिका की अपनी कोई सेना नहीं है. उसे विश्व में सही
मायने में लोकतंत्र माना जाता है. आसपास के देशों में तनाव और मारकाट होने के
बावजूद कोस्टा रिका में अमन और खुशहाली है. लिहाजा अपने राष्ट्रपति को नोबेल
शांति पुरस्कार मिलने की खुशी में लोगों ने जश्न मनाया,छात्रों ने स्कूलों और
कालेजों से छुट्टी की और वे कोस्टा रिका के ध्वजों से जड़ी छड़ियों और डंडों से
अपनी खुशी का इजहार करते हुए राष्ट्रपति भवन पहुंचे. राष्ट्रपति एरयास सांचेज के
दमकते चेहरे को देखकर लगता था कि उनकी अपनी खुशी भी मन में समा नहीं पा रही
है.लोगों को संबोधित करते हुए बोले :अब हमारी जिम्मेदारी दोहरी हो गयी है. हमने
शांति स्थापना की जिस मुहिम को छेड़ रखा है उसमें हम ढिलाई नहीं आने देंगे...हम
लातीनी अमेरिका के सशस्त्र संघर्ष से कोस्टा रिका को अलग रखेंगे तथा राजनैतिक और
राजनयिक तरीकों से इस बात की कोशिश करते रहेंगे कि इस महाद्वीप के दूसरे हिस्सों
में भी मारकाट बंद हो."
लेकिन एरियास की इच्छा पूरी हो पायेगी या नहीं, यह तो वक्त ही बतायोगा, अलबत्ता
अमेरिकी विदेशमंत्री जार्ज शुल्ज ने निकारागुआ के कांटरा विद्रोहियों को २७
करोड़ डालर की मदद के लिए कांग्रेस का द्वार फिर खटखटाया है.
बंबई हाईकोर्ट का फैसला बड़े अखबारों के हक में गया है. ये अखबारी प्रतिष्ठान भी
जहां से चाहें अपने अखबारों के नये संस्करण निकालें.एकाधिकार कानून की धारा २२
उन पर लागू नहीं होगी, क्योंकि हर नागरिक को अपनी पसंद के स्रोत से समाचार और
विचार पाने के अधिकार को संविधान के बुनियादी ढांचे का हिस्सा घोषित किया गया
है.
यह फैसला देश के सबसे बड़े प्रकाशन संस्थान बैनेट कोलमैन एण्ड कंपनी के खिलाफ
भारत सरकार की याचिका पर बंबई हाईकोर्ट ने दिया है.
कुछ साल पहले बैनेट कोलमैन ने प्रदेशों की राजधानियों से अपने अखबारों के नये
संस्करण निकालने की जरूरत महसूस की और सबसे पहले लखनऊ जाने का फैसला हुआ.कलकत्ता
में दर्ज कंपनी जनसेवक कार्यालय में जान फूंकी गयी और उसे लखनऊ संस्करणों के
प्रकाशन की जिम्मेदारी मिली. यह कंपनी स्वतंत्र रूप से नये अखबार नहीं बल्कि पहले
से प्रतिष्ठित 'टाइम्स आफ इंडिया'और 'नवभारत टाइम्स'के लखनऊ संस्करण निकाल रही
थी.इसलिए सवाल उठा कि क्या एकाधिकार कानून के दायरे में आने वाली कंपनी को
स्वतंत्र रूप से खुद या किसी और प्रतिष्ठान के जरिये अपना 'साम्राज्य'बढाने की
छूट दी जा सकती है या नहीं?
बंबई हाईकोर्ट के माननीय न्यायाधीश पेंडसे के फैसले के खिलाफ भारत सरकार की अपील
की सुनवाई जस्टिस एस.पी.भडूचा और टी.डी.सुगला से की. वे इस निष्कर्ष पर पहुंचे कि
(१)संविधान के अनुच्छेद १९ (१) (अ) के तहत अखबार की आजादी मूल अधिकार के दायरे
में आती है.
(२) अखबार की आजादी संविधान के मूल ढांचे का हिस्सा है, जिसमें किसी कानून की
मदद से काटछांट नहीं की जा सकती.
(३) एकाधिकार कानून की बाईसवीं धारा अखबारों की आजादी पर अंकुश नहीं लगा सकती.
अगर कोई कंपनी अखबार या पत्र पत्रिकाएं छापने के लिए अपने से जुड़ी नयी कंपनी
खोलती है तो भी उस पर यह धारा लागू नहीं होती. अखबारों के संदर्भ में यह धारा
संविधान के बुनियादी ढांचे के खिलाफ पड़ती है,इसलिए इस मामले में उसे अनुच्छेद३१
(ब) और ३१ (स) का संरक्षण नहीं दिया जा सकता.
माननीय न्यायाधीशों की निगाह में "अखबार की आजादी का मतलब यह भी है कि नागरिक को
अपनी पसंद का अखबार पढ़ने को मिले. प्रकाशक और नागरिक दोनों की निगाह से अखबार
की आजादी के संदर्भ में प्रकाशक का एकाधिकारी होना या न होना कोई मायने नहीं
रखता. लोकतंत्र के ढंग से चलने के लिए जरूरी है कि नागरिक को समाचार और विचार
पाने का निर्बाध अधिकार हो.यह अधिकार किसी भी सूरत में छीना नहीं जा सकता.
अखबार की आजादी का मतलब यह भी है कि मांग के हिसाब से पत्र का प्रसार बढ़ाने की
छूट रहे. उस पर रोक लगाने की कोशिश से संविधान के बुनियादी ढ़ांचे पर चोट होती
है."
हाईकोर्ट अनुच्छेद ३९ (स) में वर्णित निदेशक सिद्धांतों को और समता के उसूल को
स्वीकार करता है,लेकिन यह भी पाता है कि अखबारों के मामले में उसे लागू किया
जाये तो नागरिक के जानकारी पाने का ज्यादा जरूरी अधिकार संकुचित हो जाता है.इस
अधिकार के बिना मतदान के अधिकार का कोई मतलब नहीं रह जाता. इसलिए जानकारी पाने
के अधिकार को सर्वोपरि माना गया है.
छोटे अखबारों की ओर से दलिल दी गयी थी कि बड़े और एकाधिकारी अखबारों के हमले से
छोटे अखबारों का बचाव किया जाना चाहिए. बड़े अखबारों पर कोई अंकुश नहीं रहा तो
छोटे अखबार मर जायेंगे. छोटे अखबारों को मिलने वाली सुविधाओं पर हाईकोर्ट के
न्यायाधीशों को कोई ऐतराज नहीं,नेकिन उनके सामने इंडियन एक्सप्रेस समूह पर छापों
का ताजा उदाहरण भी था.न्यायाधीशों ने अपने फैसले में निःसंकोच कहा कि "अखबारों
की भूमिका ही ऐसी है कि उन्हें कभी कभी सरकार के मुकाबले खड़ा होकर उसकी
कार्यशैली के बारे में खबरें और जानकारी देनी पड़ सकती है. व्यावहारिक दृष्टि से
देखें तो मानना पड़ेगा कि छोटे इसलिए आर्थिक दृष्टि से कमजोर अखबार सरकार को
अधिक समय तक नाराज करने की स्थिति में नहीं होते.छोटे लेकिन सच्चे और खरे अखबार
के सामने ताला लगाने की मजबूरी (ज्यादा आसानी से) खड़ी की जा सकती है. यह मानना
होगा कि बड़े और आर्थिक दृष्टि से मजबूत अखबार ही यह महत्वपूर्ण भूमिका निभा
सकते हैं."
बंबई हाईकोर्ट के फैसले के मूल में यह धारणा काम कर रही है कि अगर दो सिद्धांतो
में टकराव हो तो देखना होगा कि जनहित की दृष्टि से ज्यादा हितकारी सिद्धांत या
अधिकार कौन सा है.जो अधिक जरूरी हो उसे प्राथमिकता मिलनी चाहिए. भारत के
भूतपूर्व महाधिवक्ता और प्रसिद्ध विधि विशेषज्ञ एच.एम. सीरवई ने भी हाल में
बंबई में अदालत की अवमानना और अखबारों की भूमिका के बारे में यही कसौटी
अपनायी.वह मानते हैं कि अगर अखबार सार्वजनिक हित में भ्रष्टाचार को बेपर्दा करते
हैं तो यह उनका कर्तव्य है. इसमें जज या अदालत की अवमानना का सवाल नहीं उठता.
बंबई हाईकोर्ट के इस फैसले से केंद्र सरकार को खुशी नहीं हुई होगी. अखबारों में,
खासकर इंडियन एक्सप्रेस में बोफर्स कांड को लेकर छपे समाचार और विचार राजीव
सरकार का सिरदर्द बढाते रहे हैं. इंडियन एक्सप्रेस पर पड़े छापे से राजीव की छवि
में चार चांद नहीं लगे हैं, भले ही कुछ लोग कहते रहें कि रामनाथ गोयनका अपने
अखबार के जरिये 'राजनीति'कर रहे थे. जब राजनैतिक पार्टी के या व्यावसायिक
प्रतिष्ठानों के अखबारों को वैचारिक स्वाधीनता का इस्तेमाल करने का हक है तो
'राजनीति करना'कोई अलग मुद्दा नहीं है. सरकार का समर्थन भी राजनीति है और विरोध
भी. मुद्दा है तो यही कि राजीव गांधी उन अखबारों पर अंकुश लगाने के लिए क्या
करने की सोच रहे हैं जो 'औचित्य' तर्क और सच्चाई की 'परवाह'नहीं करते, या जो
निर्वाचित सरकार का तख्ता पलटने की कोशिश कर रहे हैं. सरकारी हलकों में
सुगबुगाहट थी कि केंद्र सरकार अखबारों को शराफत की सीमा में रखने के लिए प्रेस
विधेयक लाने की सोच रही है. इस फैसले के बाद सरकार को दुबारा सोचना होगा कि वह
क्या कदम उठाये? बिहार, तमिलनाडु और आंध्रप्रदेश के प्रेस विधेयकों का हाल सब
देख चुके हैं. फिर भी राज्य सरकारें और उनके कारकुन दूसरे तरीकों से अखबारों और
अखबार वालों को दबाना और डराना खूब जानते हैं. झूठे मामलों में हवालात की सैर से
लेकर पत्रकारों की हत्या के मामले पंजाब,हरियाणा,उत्तरप्रदेश से लेकर
आंध्रप्रदेश और ओड़िसा में आये दिन होते रहते हैं. माधवसिंह सोलंकी के राज में
गुजरात समाचार पर सुनियोजित हमले हुए ही थे.
केंद्र के हाथ में सबसे बड़ा हथियार है आयकर, संपत्तिकर आदि के खातों की जांच और
छापे. इनका इस्तेमाल बड़े और दमदार अखबारों के खिलाफ किया ही जा सकता है. इंडियन
एक्सप्रेस न अपवाद था न रहेगा.
