<ळिटेरटुरे><ःउमोउर्><शदेन,ख्.फ्><ळक्ह्नवि ढ्हन्ग् शे><१९८४><श्ह्रि ःइन्डि शहिट्य शन्सर्><ढेल्हि><२४-२९><२०००><शदेन,ख्.फ्.-ळक्ह्नवि ढ्हन्ग् शे-ःऊ-औ>

चिकनी शुभकामनाओं के कागजी जूते
चिकनी-चिकनी शुभकामनाओं का क्रम चालू है. लम्बे और चौकोर लिफाफों में
तोते,मोर,गुलाब के फूल, सीन-सीनरी चले आ रहे हैं. .कुछ लोग 'खुशहाली की बैंक'
का चैक भेज रहे हैं. जिनमें रकम के स्थान पर एक हजार शुभकामनाएं दर्ज हैं.
रुपये का स्थान अब कोरी शुभकामनाओं ने ले लिया है.... नया साल शुभ हो...जैसे
पिछला हुआ...और उससे पिछला हुआ.. जाने क्या बात है कि इतनी शुभकामनाओं के
बावजूद साल शुभ नहीं हो पाता. इस पर रिसर्च होनी चाहिये कि शुभकामनाएं सुसरी
असर क्यों नही कर रही हैं ?
हर कार्ड में एक ही बात नव वर्ष मंगलमय हो. यह एक परम्परा है.... जैसे
प्रधानमंत्री कहती हैं कि हमारे सामने बड़ी-बड़ी समस्याएं हैं. चौंतीस बरसों
में न शुभकामना देने वाले अपनी शुभ-~कामनाओं से बाज आये, न प्रधानमंत्रीगण
समस्याओं का रोना रोने से बाज आये. असर न शुभकामनाओं ने किया, न स्पीचों ने.
मैं और देश दोनों ही सूखते चले गये...
शुभकामनाओं का भी एक सीजन होता है. बाढ़ सूखा और साम्प्रदायिक दंगो की तरह
बाजारों में दालान रंगीन कार्डों से पट जाते हैं. लोग टूट पड़ते हैं कि लाओ,
जनवरी में शुभकामना कार्ड भेज दें. फरवरी से सुसरा भाड़ में जाए. हमें क्या
लेना देना. बाद में कमबख्त जूते भी खाए तो हमें तो कहने को
रहेगा कि हां, हमने तो पूरे साल की मंगल कामनाएं भेज दी थीं. अब आपको
गुंडे-बदमाशों ने ड्राइक्लीन कर डाला,तो हम क्या करें ? मेरे पास जितने
शुभ-~कामना कार्ड आते हैं, उतना ही दर्द पैदा करते है....लगता है कि शुभकामनाओं
के बहाने लोग याद दिला रहे हैं कि लाला, नया साल आ गया है. परम्परागत दंगे,
हड़तालें, फसाद, महंगाई, अर्थ व्यवस्था, कर्फ्यू वगैरह नये ढंग से झेलने को
तैयार हो जाओ. जितने लोगों ने कार्ड भेजे हैं उतने लोग पुड़िया-पुड़िया शकर
भेज देते तो कई महीनों की शुभकामनाओं का... मेरा मतलब, चाय का जुगाड़ हो
जाता.... मगर नही. अठन्नी के लिफाफे में डेढ़ रुपये का कार्ड भेज दिया. ले बे
लेखक, चाट शुभकामनाएं....
मैं तो एक इकाई हूं, सारा देश शुभकामनाओं पर चल रहा है. जो भी बाहर से आता है.
वह राजकीय भोज निपटा कर, वापसी के टाइम पालम हवाई अड्डे पर शुभकामनाएं दे जाता
है. हम बहुत संभाल कर शुभकामनाएं इकट्ठी कर लेते हैं.... राशन कार्डो पर थोड़ी
शुभकामना, थोड़ा आश्वासन इशु कर देते हैं. कोई भूखा नहीं मरता. भोजन की
समस्या इस प्रकार निपटते ही, शेष सारा समय मंत्रीमंडल के गठन में लग जाता है.
इस प्रकार कीर्तिमानों का एक सफल वर्ष बीत जाता है....
अभी-अभी मुझे कहीं फतेहगढ़ से एक बच्चे का ग्रीटिंग कार्ड मिला है. ...बढ़िया
अंग्रेजी में शुभकामनाएं छपी हैं जिनका घटिया हिन्दी में अनुवाद बनता है-'आप
सपरिवार साल भर प्रसन्न रहिये.' मैं अजीब इल्लत में फंस गया हूं. क्या मैं भी
उस बच्चे को पूरी ईमानदारी के साथ लिख सकता हूं कि तुम भी सपरिवार साल भर
प्रसन्न रहो ? अन्दर से डर लगता है. मैं बच्चे को ऐसा धोखाधड़ी का आशीष नही
दे सकता. जब बाल-वर्ष में बच्चे प्रसन्न नहीं हो पाए, तो इस 'विकलांग
वर्ष'मैं क्या खाकर प्रसन्न होंगे ? कांटो की झाड़ी में बैठे इंसान को फूलों का
आशीष ? हर्गिज नहीं. रैक पर ग्रीटिंग कार्ड बढते चले जा रहे हैं. लगता है, जैसे
मंत्रीमंडल का विस्तार हो रहा है....मैं खुद यह महसूस करता हूं कि प्रदेश या
देश की समस्याओं के अनुपात में मंत्री अभी कम हैं. अभी और बढ़ने चाहिये. इसी
प्रकार मुकद्दर की जिल्लतों के अनुपात में शुभकामनाएं अभी कम है. कुछ कार्ड और
आने चाहिये..शुभकामनाओं और बद-~किस्मती के बीच संतुलन बना रहना चाहिये....
मेरे मित्र मिर्जा बोले कि फलां-फलां नये-नये राज्यमंत्री हुए हैं, शभकामना
भेज दो. तब से मैंने मिर्जा को समझा दिया कि भई, मेरी शुभकामना के पहुंचे बिना
ही वे राज्य मंत्री हो गये हैं. भेज दूंगा तो न जाने क्या हो जाएं.
...मंत्रियों का बनना-बिगड़ना शुभ-~कामना कार्ड से कन्ट्रोल नही होता....इन सब
धागों का नियंत्रण नई दिल्ली से होता है....मिर्जा मुहब्बत में एक सच्चा
शुभकामना कार्ड छोड़ गये जिस पर उनकी अपनी हैन्ड-राइटिंग में लिखा था-'भाड़ में
जाओ कमबख्त....तुम इस देश के ऊंचे आदर्शो पर फिट नही बैठते.'
अमीनाबाद में एक दुकान पर बेइन्तहा भीड़ थी. मेरा पापी मन समझा कि शकर बंट
रही है. पता लगा कि शुभकामना कार्ड बिक रहे हैं. सस्ते हैं. मुझे तसल्ली हुई कि
चलो, कुछ तो सस्ता है इस देश में. शुभकामना ही सही....एक साहब ने ढाई रुपये
वाली शुभ-~कामना खरीदी थी. बगल में खडे दोस्त से बोले-'साले सिन्हा को भेजनी है.
उसने मुझे एक रुपये वाला सड़ियल सा कार्ड भेजा है. मैं ढाई वाला भेज रहा हूं.
नक्शा खा जायेगा.'
मुझे पहली बार पता लगा कि नक्शा खाने की चीज होती है. आत्मा ने कहा कि यार,
लोग देश खा गये. नक्शा क्या चीज है ?...कार्ड खरीदने वाले सज्जन के सौजन्य से
मुझे ज्ञान प्राप्त हुआ. शुभ-~कामना भी एक सालाना जूता है. कोई एक का मारे, तुम
ढाई का मार दो. बाकी सब खैरियत है.. चूंकि शुभकामनाओं का कार्ड भेजने की
परम्परा में मेरा विश्वास नही है, सो जिन-जिन ने भेजी हैं उनका धन्यवाद..
जिन्होंने नहीं भेजी हैं, उनका डबल धन्यवाद....कम से कम चिकने कागज के जूते से
मेरी आधी खर्च हो चुकी खोपड़ी की रक्षा की है. चूंकि भारत में रहता हूं, सो
कहना ही पड़ रहा है- 'भगवान करे कि शुभकामनाओं के सहारे चल रही इस सुजलां
सफलां धरती पर नया वर्ष आपको मंगलमय हो....'
ऊधौ-देश बिराना
राजनीति के घाट पर हिलोरें उठ रही हैं. ऊंची-ऊंची लहरें हाथ के पंजे जैसी लहरा
रही हैं कि लो, हम आ गये....एक से एक भारी भरकम भैंसों की डूबती हुई टोपियां
नजर आ रही हैं. इस पार ढोल मजीरे बज रहे हैं....उस पार लगे कुछ गिने चुने नफर
लंगोट बांधे ठंडी रेत पर पड़े हांफ रहे हैं कि चलो, हम तो बचे....पब्लिक की
महिमा अपरमपार है...जिस शान से नाव पर बिठा कर लाई थी, उसी शान से डुबो गई.
...अब नदी की तह पर पड़े-पड़े चाहे टोपियां बदलो, चाहे एक दूसरे की लंगोटी
खीचते रहो....जल में पड़े-पड़े जीवन जल सींचो और हैल्थ बनाते रहो....रेत पर
पड़े महा-प्रभु ठंड़ी सांस लेकर एक दूसरे की और निहारते हैं और आंखों ही आंखों
में पूछते हैं कि अपने लोटन खदेड़न, मुंडावन, भुई लोटन सब कहां गये....पता लगा
कि सब के सब सत्ता का झुनझुना हाथ में थामें एक दूसरे से नफरत की चाकलेट चूसते
हुए पानी में बह गये..सयानों ने पहले ही समझाया था कि बचपना न करो.... पब्लिक
की भावनाओं और जरूरतों से मत खेलो....मगर कौन सुनता ?...सहूलियतों और अधिकारों
का झिलमिलाता जांघिया पहने बाल-वर्ष मना रहे थे....रैलियां और मेले सजा
रहे थे....पिछड़े हुओं को उठाने के नाटक में खुद स्टेज से बाहर हो गये....लोगों
ने कहा कि अब भी हट जाओ....नगाड़ा फट चुका है. नौटंकी बन्द करो....मगर नही, काम
चलाऊ नौटंकी के नाम पर नगाड़े की बजाए पब्लिक का पेट पीटते रहे....नंगे
लफाड़ियों का नाच हुआ और नचनियां अव्यवस्था कमर मटकाती रही...महंगाई बढ-बढ कर
सीना थिरकाती रही...'मेरे जोबना का देखो उभार, पापी...'भूखी अधमरी
दर्शक-दीर्घा से हूटिंग होती रही कि बन्द करो यह चीमड़पन....नहीं
माने....अन्तत: पब्लिक ने तम्बू फाड़ दिया, मंच उखाड़ दिया और अपने ही खून से
जलती मशालें गुल कर दीं....फिर एक बार पुराने थेटर में विश्वास लाए....यकीन न
होता पुराने कलाकारों में तो भला इस तरह थोक के भाव 'हाउस फुल' टिकट बिकते ?
धोखेवाजी के नगाड़े से सब के सब ऊब चुके थे....एक ऐसी सत्ता से जी ऊब चुका था
जहां बेटे नंगे-भूखे फिर रहे हों और बाप सत्ता की दुल्हनियां की मनुहार में लगा
हो, कि रानी, हमें छोड़ के मत जाना....हमारा बुढ़ापा तुम्हारे दम पर है....
मन ने कहा, चल, जाते हुए महाप्रभुओं को प्रणाम कर आएं....आखिर ढाई बरस में
इन्होंने भी तुझे कुछ दिया. भूखे पेट पर पुलाव के सपने ...आजादी के नाम पर
खुली छूट...और पीने के लिए अपने ही गर्म-गर्म आंसू....इससे बड़ा सुख और क्या
होगा कि इतने दिनों यही पता न लगा कि देश कहां है....शासन कहां है? असली
जयहिन्द का अर्थ समझा दिया.
मैं उस पार पहुंचा जहां हारे हुए योध्दा औंधे पड़े थे. एक से एक धांसू चेहरे
-एक से एक ऊंचे नाम. धूल पड़ जाने के कारण इस समय सब एक जैसे नजर आ रहे
थे...श्री हत. इनमें से एक साहब विशेष रूप से सब से अलग थे....सामने आईना धरे
अपना मेक-अप कर रहे थे -यानी सिर और दाढ़ी मूंड़ रहे थे....नदी के इस पार
हज्जाम उन्हें ढूंढ़े नही मिला....मैंने उन्हें प्रणाम किया और कहा-
"हे पवन सुत. लंका फूंकने में आपका योगदान महान है....आप असली पवन सुत से भी
दो हाथ आगे हैं, क्योंकि आपने अयोध्या भी खंड़ित कर ड़ाली. अब समय आ गया है कि
दाढ़ी के बालों की बजाए आपको ही राष्ट्रीय संग्रहालय में टांग दिया जाए....कैसी
विडम्बना है आपकी कि कलयुगी राम तो माता सीता के साथ चित्रकूट पहुंच
गये और आप यहां रेत पर पड़े रह गये....कृपया अपने साथ दूसरे बानर श्री जौहर
को भी ले लें और पुन: एक बानर सेना का निर्माण करें."
"चोप्प ़अ़अ़अ़अ !" वे चीखे. "हमारे साथ अन्याय हुआ है....मत नहीं डलवाए
गये....सब हमसे डरते थे."...
"डरते तो अब भी हैं कि कहीं आप किसी खिड़की से पुन: न कूद पड़ें....आपकी दुम
में सुलगती हुई आग किसी का भला नहीं कर सकती .... आपकी भी वानर लीला और
खों-खों सबने देख ली. तभी तो आपको राजनीति की रेत पर डाल दिया...."
"ठीक है....अब फिर उन्ही को भोगो...." उन्होंने दाढ़ी पर से उस्तरा हटाकर कहा.
"आप पुन: गलत सोच रहे हैं राष्ट्र खण्डक महोदय...जूता पहनने वाला ही जानता है
कि कौन कील कहां चुभ रही है....जो भी हुआ उसके लिए हमें दुख है और उन्हें
पछतावा. हमें विश्वास है कि जन-जन का असीम स्नेह उनका मार्ग दर्शन
करेगा....हमने आपको भी तो इतना ही स्नेह दिया था. पर आपने उस स्नेह की
वैसाखियों पर उछल-उछल कर हमारे ही मुंह पर अविश्वास के तमाचे मारे....क्या
इससे बड़ा विश्वासघात भी कोई हो सकता है ?"
उन्हें अपना ही सिर मूंडता छोड़कर मैं आगे बढ़ा. हारे हुए थके मांदे शूरवीर एक
दूसरे पर रेत फेंक रहे थे....ऊधौ का कहना था कि यह दिन माधौ के कारण देखना
पड़ा....माधौ ऊधौ को लताड़ रहे थे. लल्लू की हार का लेप पंजू पर पोत रहे थे और
पंजू उड़ी हुई धूल लल्लू की तरफ डाल रहे थे....इस सारे हड़बोंग में कोई नहीं
स्वीकार रहा था कि यह सारा कुरुक्षेत्र ऊधौ-माधौ-लल्लू-पंजू की अपनी-अपनी लालच
और खुदगर्जी के कारण हुआ है....
उम्मीदों के डोंगे पर बैठा हुआ मैं दूसरे किनारे पर आ गया. दरबार सज रहा था.
सारे चेहरे जाने पहचाने. सबके मुकुट में जन-जन के स्नेह की विजयश्री....साठ
करोड़ यात्री भूख, गरीबी, बेरोजगारी की लहराती धार के पार उतरने को उत्सुक
हैं....आंखों में नया विश्वास है कि पुराने मल्लाहों के हाथों में नई ताकत
है. सब कुछ देख समझ चुके हैं....टुकड़ा-टुकड़ा धूप सबके हिस्से में आयेगी, इसी
उम्मीद के साथ हाथ के पंजे को नया रक्त प्रवाह प्रदान किया है. सपने मंझधार
में नहीं डूबेंगें, ऐसा विश्वास है.
