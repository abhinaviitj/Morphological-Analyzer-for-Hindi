<शोचिअल् श्चिएन्चे><ःइस्टोर्य्><आच्हर्य छ्हटुर्सेन्><भ्हरट् ंअहन्><१९८५><फ्रब्हट् फ्रकस्हन्><ढेल्हि><२६ टो ३३><२६००><आच्हर्य छ्हटुर्सेन्-भ्हरट् ंअहन्>

५.  भारत-प्रवेश जल-प्रलय के कोई डेढ़ सौ वर्ष बाद ई.  पू.  २६६१ में देवों
के दो कबीलों ने देवभूमि त्यागकर मध्य हिमालय, किन्नर देश (गढ़वाल) और
कूर्माचल के रास्ते भारत में प्रवेश किया . इनमें एक कबीले का नेता वैवस्वत
मनु था, दूसरे का उसका दामाद बुध . प्रजापति कश्यप ने अदिति से १२ पुत्र
उत्पन्न किए . माता के नाम पर वे आदित्य कहाए . सबसे छोटे का नाम सूर्य
था--उसे विवस्वान और विष्णु भी कहते थे . वैवस्वत मनु उसी विवस्वान सूर्य
के ज्येष्ठ पुत्र थे . मनु की पुत्री का नाम इला था . वह चन्द्रपुत्र बुध को
ब्याही थी . चन्द्रअसुरकुल याजक अत्रि का पुत्र था . वह सब दैत्य-दानवों में
पूज्य था . चन्द्रपुत्र बुध को दहेज में इलावर्त का इलाका मिला था . इससे
उसका देवभूमिऔर असुरभूमि पर पूरा अधिकार हो गया था . दैव-दैत्यों के वैर के
कारण दोनों ससुर-दामाद मनु और बुध ने देवभूमि त्याग दी और दुरूह हिमालय को
पार करते हुए वे भारत में चले आए . उन दिनों उत्तर-पश्चिम की ओर सिन्धु पथ से
भारत प्रवेश कठिन था .क्योंकि इन प्रदेशों में प्राचीन भरतों और द्राविड़ों
के राज्य थे . इसके अतिरिक्त यह भूमि देवदैत्य भूमि से पश्चिमोत्तर सीमा
से सम्बन्धित थी . इसलिएइन दोनों कबीलों को सीधे मध्य हिमालय के इस मार्ग
द्वारा तथा कुर्मा-स्वात-क्रुमु (कुर्तम) तथा गोयली (गोयल) की राह आना पड़ा
. भारत में वे गंगा-जमुना की घाटी में आकर रूके . आर्यावर्त की स्थापना :
भारत में आकर मनु ने सरयू तट पर अयोध्या नगरी बसाई और अपने पिता सूर्य
के नाम पर सूर्यवंश की गद्दी स्थापित की . बुध ने गंगा-जमुना के संगम पर
प्रतिष्ठानपुरी बसाकर उसे अपने पिता के नाम पर चन्द्रवंश की राजधानी बनाया
. पितृ सत्ता : संसार के नृवंश में यह नयी स्थापना थी कि पिता के नाम पर
नये कुल और नये वंश स्थापित हुए . कुल परम्परा पितृमूलक निश्चिंत करने पर,
उन्हें विवाह मर्यादा भी दृढ़ करनी पड़ी . क्योंकि एक पत्नी अनिवार्य रूप में
एक ही पुरूष की स्थायी पत्नी होने ही से पितृ सत्ता चल सकती थी . आर्यावर्त
: इस परिपाटी से आर्य जाति एक संगठित जाति बन गई . परन्तु इस अवस्था में
उनके राज्य-सम्पत्ति आदि सब वैयक्तिक होते गए . देखते-देखते आर्यावर्त में
मानवों (मनुवंशियों) और एलों (चन्द्रवंशियों) के महाराज्यों का विस्तार होता
चला गया . आर्यों में धीरे-धीरे इन दोनों वंशों की, उत्तर भारत में अनेक
शाखाएं फैलीं, जो चन्द्रमण्डल और सूर्यमण्डल के नाम से विख्यात हुई . दोनों
मण्डलों का संयुक्त नाम आर्यावर्त पड़ा . वैदिक धर्म और परिवार मर्यादा :
आर्यों ने भारतवर्ष में आकर वैदिक यज्ञ-धर्म अपनाया तथा वर्णव्यवस्था और
परिवार-मर्यादा को प्रचलित किया . इस प्रकार पितृसत्ता वैदिक धर्म, यज्ञ
संस्था, वर्णव्यवस्था और परिवार-प्रथा आर्यों की नयी संस्कृति की प्रतीक बनीं
. ६.  पुराने राजवंश त्रेतायुग के राजवंश : पुराने राजवंश जिनका आरम्भ वैदिक
काल में हुआ था, आगे बहुत बढ़े और उनकी शाखाएं फैलीं . जिनमें सूर्यवंश और
उनकी शाखाएं--हरिशचन्द्र राजवंश, सगर राजवंश, दक्षिण कोसल राजवंश, विदेह
मैथिल, सांकाश्य-शाखा, मैथिल ऋतुजित शाखा और वैशाली का सूर्यवंश प्रमुख हैं
. चन्द्रवंशियों में कौरव चन्द्रवंश, विदर्भ का द्विमीढ़ वंश, उत्तर पांचाल
का वैदिक सुदासवंश, दक्षिण पांचाल वंश, मागध शाखा, चेदि शाखा, काशी शाखा,
कान्यकुब्ज शाखा, यदुवंशीय माथुर शाखा . यदुवंशीय हैहय शाखा, वैदर्भि शाखा,
तुर्वश, मरूत वंश, ब्रह्म वंश, आंग शाखा बनीं . आनव वंश, उत्तर पश्चिमशाखा
आदि आर्यों की राज्य शाखाएं थीं . आर्यों के ये सम्पूर्ण राजवंश वैवस्वत मनु
और उनकी पुत्री इला से पितृ संज्ञक रूप में चले . इन वंशों में बड़े-बड़े
चक्रवर्ती धुरन्धर राजा हुए . सूर्यवंश : सूर्यवंश में नृग महादानी हुए
. इक्ष्वाकु के नाम पर वंश चला . अपने समय में इक्ष्वाकु उतरापथ के सबसे
बड़े राजा थे . मान्धाता महाचक्रवर्ती राजा थे . उनकी सेना दस लाख थी . और
उन्होंने सम्पूर्ण भारत, लंका और आसपास के द्वीप-समूहों को जीतकर चक्रवर्ती
सम्राट की उपाधि पाई . मान्धाता जैसे विजयी थे, वैसे ही न्यायी और शक्तिमान
राजा थे . आगे चलकर इस कुलमें हरिशचन्द्र, सगर, दिलीप, रघु, दशरथ और राम
जैसे महापुरूष पैदा हुए . अम्बरीष विकराल योद्धा थे . रघु परम प्रतापी
राजा थे . उन्होंने दिग्विजय करके अपने पिता दिलीप से अश्वमेध यज्ञ कराए
. इन्होंने सुम्भ, अंग, कलिंग, उड़ीसा, केरल, मलावार, पश्चिमी घाट, कोंकण,
और पश्चिमी भारत को जय किया . फारस के यवनों, उत्तर के हूणों, काम्बोजों
और सात पर्वतीय राजाओं प्राग्यज्योतिष तथा कामल्य को पराजित किया . दशरथ
ने सिन्धु, सौवीर, सौराष्ट्र, मत्स्य, काशी, दक्षिण कोसल, मगध, अंगबंग और
द्रविड़ नरेशों कोजीतकर अश्वमेध यज्ञ किया तथा गिरिब्रज के प्रसिद्ध युद्ध
में दिवोदास के साथ तिमिध्वज शम्बर से युद्ध करके परास्त किया . इन्हीं
के पुत्र मर्यादा पुरूषो-त्तम राम थे . इस वंश के शर्याति ने कैम्बे की
खाड़ी के पास अपना राज्य स्थापित किया जो आनर्त के नाम से प्रसिद्ध हुआ
भृगु पुत्र च्यवन ऋषि इन्हीं शर्याति के दामादऔर पुरोहित थे . इन्होंने
अपने श्वसुर को ऐन्द्रमहाभिषेक कराया था . इसी वंश कीएक शाखा में वैयारूण
राजा हुआ . उसका पुत्र सत्यव्रत था, जिसके दुराचार से असन्तुष्ट होकर उसके
पिता ने उसका नाम त्रिशंकु से नाराज थे . परंतु विश्वा-मित्र ने उनका पक्ष
लिया और वसिष्ठ में बहुत भारी युद्ध भी हुआ . त्रिशंकु के पुत्र प्रसिद्ध
हरिश्चन्द्र हुए, जो महाप्रतापी और दानी थे . इन्होंने कई अश्व-मेध यज्ञ
किए . इनका पुत्र रोहिताश्व इनके बाद राजा हुआ . सगर इस वंश के बड़े प्रतापी
राजा हुए . इनका जन्म और्वऋषि के आश्रम में हुआ, जहां इनके राज्यच्युत पिता
शरणार्थी के रूप में रहते थे . इन्होंने अपने पिता के राज्य को जीतकर एक
विशाल राज्य फिर से स्थापित किया . इन्होंने सारे भारत को जय किया और अनेक
अश्वमेध यज्ञ किए . इनके पौत्र भगीरथ ने भी अनेक राजसूय व अश्वमेध यज्ञ
किए . भगीरथ ही गंगा को उतारकर लाए . सूर्यवंश के दक्षिण कौसल वंश में
ऋतुपर्ण और प्रपौत्र कल्मषापवाद बड़े भारी राजा थे . इन्हीं ऋतुपर्ण के यहां
निषध के राजा नल ने शरण ली थी .नल की कन्या इन्द्रसेना मुद्गल की पत्नी
थी . मिथिला और वैशाली की शाखाएं भी सूर्य-वंश के अन्तर्गत थी . मिथिला
के राजा जनक ही राम के श्वसुर और दशरथके समधी थे . आगे चलकर इस वंश में
बड़े ब्रह्मज्ञानी पैदा हुए . वैशाली शाखा में मरूत बड़े भारी राजा हुए,
जिन्होंने बड़े-बड़े यज्ञ किए .इन सूर्यवंशी राजाओं ने उत्तरी भारत में
अपना प्रभाव फैलाया . दक्षिण कौसल राज्य स्थापित किया . और अन्त में इस
वंश के पुरूषोत्तम राम ने लंका को जीतकरसमुद्र के बीच दक्षिण में आर्य
संस्कृति की स्थापना की . चन्द्रवंश : मनु की पुत्री इला बुध को ब्याही थी
. बुध भी मनु के साथभारत में आकर और प्रयाग के पास प्रतिष्ठानपुर में अपनी
राजधानी बसाकर वहींबस गए . इन्हीं का चन्द्रवंश चला . इला और बुध के पुत्र
राजा पुरूषबस हुए, जिन्होंने चौदह द्वीपों पर राज्य किया . स्वरबस के पौत्र
नहुष बड़े प्रतापी सम्राट हुए . उन्होंने भारत और मध्य एशिया के दूसरे खण्डों
पर भी राज्य किया . इनके दूसरे पुत्र ययाति अपने पिता से बढ़कर तेजस्वी और
प्रतापी राजा हुए . ये तीनों राजा वेदर्षि भी प्रसिद्ध थे . ययाति की दो
रानियां थीं . बड़ी रानी शुक्राचार्य की कन्या देवयानी भी . दूसरी दैत्यराज
वृषपर्ण की कन्या शर्मिष्ठा थी . इन्हें देवयानी से यदु और तुर्वसु नाम
के दो पुत्र हुए तथा शर्मिष्ठा से अनु, द्रुह्यु और पुरू . इन्होंने छोटे
पुत्र पुरू को ही अपने राज्य का उत्तराधिकारी बनाया और वह ही उनके मुख्य
घराने के शासक हुए . शेष पुत्रों को भिन्न-भिन्न राज्यों के टुकड़े बांट
दिए, जहां उन्होंने अपने-अपने स्वतन्त्र राज्य कायम कर लिए . पुरू के वंश
में प्रसिद्ध राजा दुष्यन्त और भरत हुए . दुष्यन्त दूसरी गद्दी पर गोद गए
. परन्तु भरत बड़े प्रतापी सम्राट हुए और उन्होंने गंगा और यमुना के तटों
पर बड़े-बड़े यज्ञ किए . आगे चलकर इनके वंश में महापराक्रमीसुहोत्र और इनके
पुत्र हस्ति हुए, जिन्होंने हस्तिनापुर बसाकर उसे कौरवों की राजधानी बनाया
. महाराज हस्ति के उत्तराधिकारियों में प्रसिद्ध राजा कुरू हुए, जिन्होंने
हस्तिनापुर को बहुत उन्नत किया, और दक्षिण पांचाल को जय कियाइन्होंने ही
कुरूजांगल प्रदेश की रचना की और कुरूक्षेत्र को बसाया . ये कौरवोंके अन्तिम
प्रतापी राजा थे जिनके नाम पर यह वंश कौरव कहलाया . चंद्रवंशियों के और भी
कई शाखां-राज्य स्थापित हुए . इनमें उत्तरपांचाल का सुदासवंश प्रसिद्ध था
. जिन्होंने बड़े-बड़े युद्ध कर साम्राज्य की वृद्धि की . उत्तर पांचाल की
राजधानी अहिच्छत्र वर्तमान बरेली के आसपास ही थी .इसी वंश में मुद्गल राजा
हुए, जो निषध नरेश नल के दामाद थे . इनके पौत्र दिवो-दास थे . इन्हीं की
बहिन अहिल्या थी, जो शरद्वन्त गौतम को ब्याही थी, और जिनका राम् ने उद्धार
किया . शरद्वन्त के ही वंश में महाभाग कृपाचार्य हुए . दिवोदास राम के पिता
दशरथ के परम मित्र थे . दशरथ ही की सहायता से इन्होंने गृहवृज के युद्ध में
तिमिध्वज शम्बर को मारा था . पौरवों का दूसरा वंश काशी में था . इसी वंश में
प्रसिद्ध चिकित्सक धन्वन्तरि हुए . इस राज्य को हैहय वंशियों ने आक्रान्त
किया . अन्त में इसी वंशके पराक्रमी कृतर्द्धवन ने हैहयो को परास्त किया
और राज्य पर फिर से अधिकार किया . पौरवों की कान्यकुब्ज शाखा में गाधिपुत्र
विश्वामित्र हुए जो प्रसिद्ध वैदिक ऋषि थे . पहले इनका नाम विश्वबन्धु था,
पीछे ऋषि होने पर विश्वामित्र प्रसिद्ध हुए . ऋषि होने पर ये अनेक राजाओं
के पुरोहित बने और अनेक यज्ञ कराए . राज नैतिक-कारणों से जो ऋषि वसिष्ठ से
इनके झगड़े आरम्भ हुए, वे दीर्घकाल तक चलते रहे . चन्द्रवंश की दूसरी शाखाओं
में दो यदुवंशी शाखाएं हुई . एक वैर्ष और एक माथुर . इस शाखा में शशिबिन्दु
प्रसिद्ध यज्ञकर्ता और विजयी सम्राट हुए, जिन्होंने कौरव राज्य को ध्वस्त
किया . नल की रानी दमयन्ती इसी वंशके विदर्भ के राजा भीमरथ की पुत्री थी
. यादवों की हैहय शाखा में कातवीर्य सहस्त्रार्जुन प्रतापी राजा हुआजिससे
भृगु-वंशी परशुराम का युद्झ हुआ . परशुराम ने सहस्त्रार्जुन को मार डाला
तुर्वसु वंश उत्तरी बिहार में स्थापित हुआ जिसमें मरूत चक्रवर्ती राजा हुए
. जिन्होंने दुष्यन्त को गाद लिया . इस वंश के राजकुल पांडय, चौल और केरल तक
फैल गए . हैहय वंश की स्थापना पंजाब में हुई और आनव वंश की उत्तर पश्चिमी
शाखा के राज्यों का जमुना के द्वार के ऊपरी भाग में विस्तार हुआ . आनव वंश
में महामनस चक्रवर्तीराजा हुए जो सात समुद्रों के स्वामी कहाते थे . इनके
वंशधरों ने पश्चिम में सिन्धु, सौपरि, कैकेय, मद्र, बाल्हीक, शवि और रम्बज
राज्य स्थापित किए . और पूर्व में कटक वाराणसी तक इनके राज्य स्थापित हुए
. यौधेय, अम्बष्ट्र, नवराष्ट्र और त्रिसिरा राज्य भी इन्हीं के राज्य में थे
. शरणागतवत्सल प्रसिद्ध महाराज शिवि जिन्होंने एक कबूतर के कारणप्राण दिए,
इसी वंश में हुए . दशरथ की रानी कैकेयी इसी वंश की पुत्री थी . आनव वंश की
पूर्वी आनव शाखा के राज्य पूर्वी बिहार से बंगाल तक फैलेहुए थे . बंग पुण्ढ,
सुध्न और कलिंग में इसी वंश के राज्य थे . दशरथ के मित्र लोम-पाद राजा इसी
वंश में थे, जिन्होंने राम की बहन शान्ता को गोद लिया था . उन दिनों गान्धार
में केवल रावलपिंडी और पंशावर के जिले थे . तक्षशिलाऔर पुष्करवती नगर इसी
राज्य में थे . तक्षशिला में वेदों और अठारह विद्याओं कीशिक्षा होती थी .
उद्दालक, आरूणि, श्वेतकेतु और कौटिल्य यहीं के विद्यार्थी थे . कैकेय राज्य
गान्धार और व्यास नदी के बीच में था, जिसकी राजधानी जलालपुरझेलम के निकट
थी . समूचे मध्य पंजाब में आनववंश का राज्य था . मद्र के दो भाग थे-उत्तर
मद्र और दक्षिण मद्र . उत्तर मद्र हिमालय के उस पार था . कश्मीर के निकट
उत्तर पूर्व में दक्षिण मद्र मध्य पंजाब में था माद्रों के राज्य स्यालकोट
तक फैले हुए थे . मध्य देश में कुरूपांचाल और उशीनरों के राज्य का विस्तार
था . ७.  द्वापर पुराणों में द्वापरकाल २००० वर्ष का है . परन्तु इसका कोई
ऐतिहासिकआधार नहीं है . ऐतिहासिक दृष्टिकोण से इस काल को हम वंशावलियों
के आधारपर ही ठीक-ठीक अनुमान कर सकते हैं . इस युग की-राम से युधिष्ठिर तक
केकाल की वंशावलियों पर डा.  सीतानाथ प्रधान ने बहुत भारी परिश्रम किया
है तथाइस काल की वंशावलियों को दृढ़ किया है . अब इन वंशावलियों में से
दो शाखाएं इसयुग में प्रधान रही हैं--सूर्यवंशी शाखा जिसमें राम से वृहदबल
तक, जो महाभारत युद्ध में लड़ा, केवल १४ पीढ़ियां आती हैं--तथा चन्द्रवंश
की कुरू शाखा में कुरू से जो राम के समकालीन है . महाभिष शन्तनु तक, जो
महाभारत युद्ध के प्रमुख भीष्म के पिता हैं--ग्यारह पीढ़ियां आती हैं . हम
राम से वृहदबल तक १४ पीढ़ियों को प्रत्येक का काल २८ वर्ष मानकर (यही काल
प्रमुख ऐतिहासिकों ने माना है .) गणना करते हैं तो १४५२८ = ३९२ वर्ष होते
हैं . वृहदबल से प्रसेनजित २३वीं पीढ़ी में हैं, यह निश्चित तथ्य है कि वह
५३३ ई.  पू.  में कोसल की गद्दी पर था . तो इस हिसाब से ५३३+६४४=११७७ ई.  पू.
भारत संग्राम स्थिर होता है . अब राम का काल जो भारत संग्राम से ३९२ वर्ष
पूर्व है--१५६९ ई.  पू.  निर्णीत होता है . यही द्वापर का प्रारम्भकाल है .
अत: द्वापरकाल १५१९ ई.  पू.  से ११७७ ई.  पू.  तक है और उसका योग ३९२ वर्ष
है . राम और दशरथ का राज्य : राम का जन्म चैत्र शुक्ला नवमी को हुआ . १८
वर्ष की अवस्था में उनका विवाह हुआ . विवाह के बाद बारह वर्ष अयोध्या में
रहे . ३० वर्ष की अवस्था में राम ने पिता की आज्ञा से वन-गमन किया . २४ मास
चित्र-कूटरहे बारह वर्ष पंचवटी तथा दस महीने रावण युद्ध चला और १५ वर्ष
के प्रथम दिननन्दिग्राम में भरत से मिले . ४४ वर्ष की आयु में अयोध्या
आकर सिंहासन ग्रहणकिया . राम के पिता दशरथ का राज्य बहुत बड़ा था . वंग,
अंग, मगध, काशी,कोसल, द्रविड, सिंधु, सौवीर, सौराष्ट्र और दक्षिणापथ उनके
साम्राज्य के अन्तर्गत थे . राम और उनके भाइयों ने और भी राज्य-वृद्धि की
. राम एक महान सांस्कृतिक पुरूष : राम एक धीर वीर उदात्त और कर्तव्य-निष्ठ
पुरूष थे . उन्होंने राज्य त्याग तथा पिता की आज्ञा मानकर जो यश संचय किया,
वह तो असाधारण था ही, परन्तु उनका महत्सांस्कृतिक कार्य रावण-वध और राक्षस
वंश की समाप्ति थी . लंका बड़ी दुर्धर्ष और सम्पन्न पुरी थी . उसके चार द्वार
थे, जिन पर उपल-यन्त्र' पत्थर फेंकने के यंत्र' थे . किले के चारों ओर जलचर
सेवित खाई थी . अगाध यन्त्र द्वारा जल चढ़ाने से शत्रु सेना डूब सकती थी
. ऐसे राक्षस-राज रावण को आमूल नष्ट करना आसान न था . राम से प्रथम पांचाल
नरेश दिवोदास और दशरथ ने तिमि-ध्वज शम्बर के सौ किलों को तोड़कर उसको मार
डाला था . इसके भतीजे सुहास ने अनार्य वर्चिन को मार और भेदादि महा सेनानायक
को समूल नष्ट कर भारत में अर्नाय बल तोड़ दिया था . राम ने रावण को, भारत के
दक्षिणांचल ही को नहीं, मेडा-गास्कर से आस्ट्रेलिया तक समस्त द्वीप-समूहों और
समुद्र-तटों को अनार्य प्रभाव से मुक्त कर दिया था . इस तरह शम्बर, वर्चिन और
रावण का निधन होने से पम्पा, मलय, महेन्द्र,लंका और अफ्रीका तक आर्य प्रभाव
हो गया . अगस्त्य ऋषि पहले ही दक्षिण में आर्य उपनिवेश स्थापित कर चुके थे
. अब राम के द्वारा यह महत्कर्म हुआ, जिसमें राम कायश दिग्दिगन्त तक फैल गया
. बाल्मीकि ने इसी से तो कहा है :-- यावत्स्थास्यन्ता गिरय: सरितश्चमहीतले .
तावद्रामायण कथा लोकेषु प्रचरिष्यति .. राम वंश : राम के राज्यारोहण के बाद
ही भरत ने मथुरा के असुर राजालवणासुर को पराजित कर शत्रुघ्न को वहां का राजा
बनाया . इसके बाद भरत और उनके पुत्र तक्ष और पुष्कल ने युधाजित--अश्वपति
की सहायता से सम्पूर्ण गन्धर्व देश विजय किया . तथा भरत ने अपने दोनों
पुत्रों के नाम पर एक-एक नगर तक्षशिलाऔर पुष्कलावती बसाए . वही भरत के दोनों
पुत्रों की राजधानियां रही . आगे भारतीय इतिहास में ये नगर बहुत प्रसिद्ध
हुए . राम पुत्र कुश कौसल में स्थापित हुए . उनकी राजधानी कुशावती बसाई
गई .जो विन्ध्यपर्वतरोध पर थी . लव की राजधानी श्रावस्थी रही . पीछे कुश
अयोध्या लौट आए . शत्रुघ्न का पुत्र सुबाहु मथुरा का राजा बना तथा शत्रुघ्न
का दूसरा पुत्र शत्रु-घाती विदिशा का . लक्ष्मण के अंगद और चन्द्रकेतु दो
पुत्र थे . उनके भीपृथक-पृथक राज्य स्थापित हुए . इस प्रकार राम कुल के कुल
आठ राज्य स्थापित हुए राज्यरोहण के बाद राम ने बीस वर्ष राज्य किया और अनेक
अश्वमेध यज्ञ किए . इस कुल में भारत संग्राम मेंपर्यन्त १४ पीढ़ियां हुई
. भारत संग्राम में इस कुल का राजा वृहदवल युद्धस्थल में अभिमन्यु के हाथ
मारा गया . पौरव कुरूवंश : संवरण पुत्र कुरू राम का समसामयिक पौरव राजा हुआ
. यहवंश कुरू प्रसिद्ध था . इसीके नाम पर पौरवों का कुरूवंश चला . कुरू का
पिता पौरव संवरण पांचालों से परास्त हो राज्यभ्रष्ट हो गया और उसेचिरकाल
तक वन में छिपकर रहना पड़ा था . पीछे उसने यद्यपि वसिष्ठों की सहायतासे
राज्य पा लिया, परन्तु राज्य का वैभव वह स्थिर न कर सका . कुरू ने पौरवों
की प्राचीन राजधानी प्रतिष्ठानुसार (प्रयाग) को त्याग दिया . पिता के पलायन
के साथ ही सम्भवत: वह कुरू जंगल में जा छिपा था . उसी कुरू जंगल में उसने
कुरूक्षेत्र को अपनी राजधानी बनाया . जंगल साफ किये . भूमि को सम किया .
यह तपस्वी, प्रतापी और धैर्यवान राजा था . इस वंश में भारत संग्राम-काल तक
ग्यारह पीढ़ियां हुई . इस राजा ने हस्तिनापुर में अपना नया राज्य स्थापित
किया तथा इसका भाई कक्षसेन कुरूक्षेत्र में रहा . पीछे धृष्टद्युम्न के
राज्यकाल में कुरूओं को युद्ध में हारकर कुरूक्षेत्र छोड़ना पड़ा . प्रताप
की वृद्धावस्था में तीन पुत्र हुए देवापि, शान्तनु और वाल्हीक . देवापि
ब्राहय्ण हो गया . शन्तनु को हस्तिनापुर का राज्य मिला . बाल्हीक मामा
के घर चला गया . महाभिष शन्तनु और उनकी संतति : लगभग २० वर्ष की आयु में
शन्तनु काराज्यभिषेक हुआ . उसने गंगा से विवाह किया . वह १० वर्ष शन्तनु
के साथ रहीऔर जाती बार अपने नवजात पुत्र देवव्रत को साथ ले गई . अपनी आयु
के ४८ वर्ष में उसने देवव्रत को यमुना तट पर फिर पाया . तब देवव्रत की आयु
१० वर्ष की थी .देवव्रत धनुर्वेद, अर्थवेद, और वेद के पण्डित थे . उन्हें
हस्तिनापुर लाकर शन्तनु ने युवराज पद पर अमिषिक्त कर दिया . इसके बाद ५२
वर्ष की आयु में उसने दासराज पुत्री सत्यवती से इस शर्त पर विवाह किया कि
उसी की संतान कुरूराज हो .इस पर देवव्रत ने राज्याधिकार त्याग ब्रह्मचर्य
का भीष्म व्रत लिया तथा भीष्म कहाए यह व्रत लेते समय वह २३ वर्ष के थे .
सत्यवती से शन्तनु के दो पुत्र हुए . १.  चित्रांगद २.  विचित्रवीर्य दोनों
पुत्र अभी पूर्ण युवा नहीं हुए थे कि शन्तनु का लगभग ७० वर्ष की आयुमें
देहान्त् हो गया . उन्होंने ५० वर्ष राज्य किया . शन्तनु के राज्यकाल में
एक बारह वर्ष का अनावृष्टि काल आया . शन्तनुविद्वान् था . कुछ विद्वान उसे
मन्त्रद्रष्टा ऋषि भी कहते हैं . शन्तनु की मृत्यु के बाद ही एक ऐतिहासिक
घटना घटी . चक्रवर्ती उग्रायुध : पौरव अजमीढ़ के भाई द्विमीढ़ की शाखा में
प्रसिद्ध कृत हुआ . इसी कृत का पुत्र उग्रायुध था . वह क्रूरकर्मी और प्रतापी
था . उसनेचक्रवर्ती पर धारण किया था . उसने उत्तर पांचाल के राजवंशों को
नष्ट कर अन्त में दक्षिण पांचाल के नृपों का हनन किया था . वह सम्पूर्ण
पांचाल का चक्रवर्तीकहलाता था . महाराज शन्तनु को मरे अभी कुछ ही दिन हुए
थे और भीष्म देवव्रत अभीअशौच ही में थे कि उग्रायुध ने दूत भेजकर भीष्म
से कहलाया कि अपनी मातासत्यवती का विवाह हमसे कर दो, अन्यथा हस्तिनापुर पर
आक्रमण होगा . भीष्मऔर मन्त्रियों ने उसे किसी तरह आशौच तक तो रोका--बाद में
भीष्म ने उग्रायुध से युद्ध किया और तीन दिन के भीषण युद्ध के बाद उग्रायुध
को मार डाला . उग्रायुध की मृत्यु के पश्चात पांचालों के कुल में पृषत बच
गया था . भीष्म ने उसे ही उत्तर पांचाल का राजा बना दिया .
