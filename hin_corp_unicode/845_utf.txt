<औङ्ङिचिअल् आन्ड् ंएडिअ ळन्गुअगेस्><ंअस्स् ंएडिअ><ढब्रल्><भच्च्होन् खे ळलन् फलन् ंएइन् फटि><१९९०><ंइट्र फ्रकस्हन् फ्रिवटे ळिमिटेड्><आल्लहबड्><४२-४५><२१८४><ंअनोरम-भच्च्होन् खे ळलन् फलन्><ढेएप आगर्तल्>

"अरे जल्दी आओ, देखो तो मुन्ने ने क्या कर दिया. सामने रखी खाने की प्लेट से ऋचा
ने एक कौर मुंह में डालकर दूसरा तोड़ा ही था कि तेजी से आता पति का स्वर कानों
में पड़ा. वह समझ गयी जरूर मुन्ने ने पौटी की है. मुंह के कौर को किसी तरह पानी के
घूंट से निगलकर और हाथ के कौर को प्लेट में पटककर वह कमरे की ओर लपकी तो देखा
मुन्ने ने पैर पटककर अपने को बुरी तरह गंदा कर लिया था और पति महाशय रोते-बिलखते
बेटे को उसी हाल में छोड़कर दूसरे कमरे में सरक चुके थे. पति के इस व्यवहार से
ऋचा का मन खिन्न हो गया. पति की झुंझलाहट बच्चे पर उतरी गुस्से में भरकर मुन्ने
की पीठ में दो-चार हाथ जमा दिये. दिसम्बर की कड़कड़ाती सर्दीं में गरम पानी की
जगह निर्दयता से बच्चे को टंकी के ठण्डे पानी से ही धो डाला. उतने पर भी कुढ़न
शांत न हुई, तो रोते मुन्ने को उसने लापरवाही से पलंग पर लुढ़का दिया. पत्नी की
इस लापरवाही पर रीतेश बोल पड़ा"अरे-अरे, यह जुल्म क्या कर रही हो?"पति की इस
दखलंदाजी से ऋचा का गुस्सा फट पड़ा,"बस-बस,रहने दो अपना यह लाड़-दुलार. तब कहां
गया था यह प्यार जब गुन्ना गंदे में चीख रहा था. मुझे खाने के बीच से तो खूब
उठाया,आपसे इतना न हुआ कि जरा मुन्ने की नैपी ही बदल दूं."कुछ खिसियाता-सा रीतेश
बोला,"मुझे यह सब करना ही कहां आता है? " चिढ़ गयीं ऋचा पति की दी इस सफाई से.
कुढ़कर बोली, "हां हां आपको क्यों आयेगा यह सब करना. जब कोई करना ही न चाहे तो
अच्छा बहाना है यह!मैं भी कोई मां के पेट से ट्रेनिंग लेकर नहीं आयी थी इन सब
कामों की."पत्नी के इस तर्क से रीतेश जरा झुंझला कर बोला,"बस बस बंद करो यह
उपदेश!दुनिया में तुम कोई अनोखी नहीं हो. सभी औरतें ही तो करती हैं बच्चे का
काम."
आज भी अधिकांश भारतीय पुरूषों की मानसिकता यही है कि छोटे बच्चे की देखभाल की एक
मात्र जिम्मेदार औरत ही है. हंसते-खेलते बच्चे के साथ पिता खेल सकता है, लेकिन
जहां बच्चे ने रोना शुरू किया नहीं कि फौरन मां को सौंप दिया जाता है. पर सिर्फ
औरत पर जिम्मेदारी सौपकर स्वयं पुरूष का मुक्त हो जाना क्या उचित है? जब बच्चे के
जन्म के लिए जिम्मेदार माता-पिता दोनों हैं, फिर उसकी देखभाल के लिए भी तो दोनों
को अपनी जिम्मेदारी महसूस करनी चाहिए. पर अधिकांश पुरूष बहुत छोटे बच्चों की
देखभाल के प्रति पूर्ण रूप से उदासीन ही रहते हैं. लेकिन उनके वर्षों पुराने
संस्कार. पहले समय में जब परिवार संयुक्त होते थे तो छोटे बच्चे की उचित देखभाल
में कोई समस्या ही नहीं आती थी. घर की बड़ी बुजुर्ग महिलाओं की छत्रछाया में
बच्चा बड़ा हो जाता था. पुरूष अपने बाहर के कामों में व्यस्त रहता था. घर में
घरेलू कामों के लिए महिलाओं के पास पर्याप्त समय रहता था. घर के कामों में पुरूष
की मदद की आवश्यकता ही न होती थी. धीरे-धीरे परिवार का स्वरूप बदला. संयुक्त
परिवार का स्थान सीमित परिवार ने ले लिया, जिसमें मियां,बीवी और बच्चे ही सिमट
कर रह गये. औरत ने बाहर नौकरी करनी शुरू कर दी तो उसके ऊपर घर के साथ-साथ बाहर के
काम का बोझ बढ़ गया. परिवार का रूप बदला,स्त्री की जिम्मेदारियां बढ़ी, लेकिन
पुरूष के वर्षों पुराने संस्कार न बदल सके. पत्नी से उसकी उम्मीद पूर्ववत बनी
रही. पर जिन जागरूक समझदार पुरूषों ने स्थिति के इस परिवर्तन को समझा,उन्होंने
अपने स्वभाव में भी परिवर्तन किया. पर अफसोस इस बात का है कि इन समझदार पुरूषों
को समाज ने हतोत्साहित किया. पुरूष अहं से ग्रसित उसी के साथियों ने कभी उसका
मखौल उड़ाया, तो कभी हीन दृष्टि से देखा और कुछ न मिला तो 'जोरू का गुलाम'जैसे
अलंकारों से ही विभूषित कर दिया.
राहुल के कुछ दोस्त आये,तो रीना किचेन में चाय-नाश्ते की तैयारी में जुट गयी. इस
बीच छोटी मुन्नी के दूध का समय हो गया. पत्नी को व्यस्त देखकर राहुल स्वयं बोतल
में दूध लेकर बच्ची को पिलाने लगा. राहुल को बच्ची का काम करते देख उसके दोस्तों
ने जोरदार ठहाका लगाया,"यार,तू भी क्या औरतों वाले काम में लगा है. "दोस्तों के
कटाक्ष को राहुल ने हंसकर टाल दिया. लेकिन रीना को पति के इन सहयोगियों से सख्त
शिकायत है. उसका कहना है,"मेरे पति के ये मित्र न तो अपने घर में काम करते हैं और
न ही किसी दूसरे को काम करता देख सकते है. मेरी समझ में नहीं आता औरत और मर्द के
कामों में ये जबरदस्ती क्यों फर्क करते हैं. यह तो भगवान का शुक्र है कि मेरे पति
काफी समझदार हैं. दोस्तों के बहकावे में नहीं आते, हंसकर टाल जाते हैं."
पति का सहयोग जरूरी क्यों?
वैसे भी बच्चे को जन्म देने के बाद स्त्री काफी कमजोर हो जाती है. ऐसे में अगर घर
में अन्य कामों के साथ नवजात शिशु की भी पूरी जिम्मेदारी उसी पर थोप दी जाये,तो
वह मन से भी कमजोर होने लगती है. उसकी यह कमजोरी उसके चिड़चिड़े स्वभाव के रूप मे
प्रकट होती है. ऐसे में न तो वह छोटे बच्चे की ही सही देखभाल कर सकती है, और न ही
पति को प्रसन्न रख सकती है. इसके विपरीत अगर पति भी छोटे बच्चे के कामों को
सिर्फ पत्नी का काम न मानकर अपना ही काम समझकर करे,तो इससे परिवार के अंदर एक
स्वस्थ वातावरण पैदा होगा. यह परिवार के लिए बहुत जरूरी है.
मनोवैज्ञानिक अनुसंधानों के दौरान यह बात सामने उभरकर आयी कि बहुत छोटेपन से ही
बच्चे पर पिता का प्रभाव पड़ने लगता है. अतः पिता और बच्चे के बीच अच्छे संबंधों
को स्थापित करने के लिए जरूरी है कि अपने नवजात शिशुओं की देख-रेख में पिता भी
उतनी ही दिलचस्पी ले,जितनी एक मां लेती है.
मनोवैज्ञानिकों ने पिता और नवजात शिशुओं के पारस्परिक संबंधों के बारे में कुछ
महत्वपूर्ण सर्वेक्षण किये,जिनके परिणाम इस प्रकार हैं:
० वे पिता जो अपने नवजात शिशुओं के जल्दी संपर्क में आते हैं,और बच्चों की
देख-रेख में महत्वपूर्ण भूमिका निभाते हैं,उनके अपने बच्चों से आगे चलकर बहुत
गहरे और मधुर संबंध होते हैं.
० छोटेपन से ही जिन बच्चों के पालन-पोषण में पिता भाग नहीं लेते ,वे बच्चे
भविष्य में परिस्थितियों के साथ समायोजन करने में ज्यादा सफल नहीं होते,जबकि वे
बच्चे जिनके माता-पिता दोनों छोटेपन से ही उनके संपर्क में रहते हैं,वे छोटेपन
से ही दो मित्र व्यक्तियों के भिन्न-भिन्न कार्यों से परिचित हो जाते हैं. इससे
उनके अंदर भविष्य में विषय परिस्थितियों में भी अच्छा समायोजन स्थापित करने की
क्षमता पैदा हो जाती है.
० मनोवैज्ञानिकों ने अध्ययनों के दौरान पाया कि छोटे बच्चे पिता से भी उतना ही
लगाव महसूस कर सकते हैं,जितना कि वे मां से करते हैं बशर्तें पिता के पास उन्हें
देने के लिए पर्याप्त समय हो, बच्चों का मां से ज्यादा लगाव महसूस करने का मुख्य
कारण यह है कि पिता की तुलना में मां बच्चे के अधिक संपर्क में रहती है और बच्चे
को ज्यादा समय देती है.
० अध्ययनों के दौरान सबसे मजेदार परिणाम यह आया कि पिता भी मां की तरह नवजात
शिशु के सब काम करने में सक्षम होते हैं. एक कुशल मां की तरह वे बच्चे को बोतल से
दूध पिला सकते हैं, उसे सावधानी से पकड़ सकते हैं. औरतों का यह सोचना कि पुरूष
बच्चे के काम नहीं कर सकते बिलकुल गलत है, क्योंकि उनसे इस तरह के काम नहीं लिए
जाते इसी कारण वे इन कामों के प्रति अनभिज्ञ होते हैं. अगर औरत कोशिश करे तो वह
अपने पति को छोटे बच्चे के कामों में अपने ही समान निपुण बना सकती है.
कैसे करें ट्रेंड?
"अरे, आपने ये क्या किया? जब ये बिटिया अच्छी खासी लेटी थी,तो क्यों गोद में चढ़ा
लिया? जैसे ही प्रकाश ने बच्ची को गोद में उठाया झुंझलाकर पूनम ने पति को
टोका. खीजकर प्रकाश ने बच्ची को वापस लिटा दिया.
याद रखिए ट्रेनिग के दौरान आपको उनको हर बात प्यार से समझानी है. झुंझलाकर उनके
काम की आलोचना करना या उनके काम की खिल्ली उड़ाने से आप अपने अभियान में कभी सफल
नहीं हो सकतीं.
पति को प्रतिदिन बच्चे के कुछ काम करने के लिए अवश्य प्रेरित करें-जैसे बच्चे को
नहलाना या कपड़े पहनाना. जो काम आपने उन्हें सौपा है,उसके लिए उन पर पूरा विश्वास
कीजिए. आपकी जरूरत से ज्यादा टोका-टाकी उनके मनोबल को गिरा भी सकती है.
सुबह के समय पति को बच्चे के साथ खेलने के लिए अवश्य तैयार करें. बच्चा सुबह के
समय बातों को बड़ी तेजी से सीखता है. उन सीखी चीजों का प्रभाव उसके मस्तिष्क में
गहरा होता है. बच्चे की छोटी-छोटी बातों तथा उसके दिन भर के क्रियाकलापों का उनके
आगे जिक्र अवश्य करें. इससे वे भी स्वयं को बच्चे और आपके साथ शामिल महसूस
करेंगे.
अगर पति को ट्रेंड करने का आपका निश्चय दृढ़ है, तो एक-न-एक दिन आपका मनोरथ अवश्य
पूर्ण होगा. आपकी इस सफलता का फायदा आप तीनों को मिलेगा. आपको अपने काम का बोझ
हलका करने वाला साथी मिल जायेगा,बच्चे को भी एक-के बदले दो देख-भाल करने वाले
मिल जायेंगे,जिससे उसे दुगुना प्यार और दुगुनी देखभाल तथा खेलने के लिए दो
अलग-अलग व्यक्ति मिल जायेंगे. आपके पति को भी तो मम्मी बनने का मौका मिलेगा. अपने
नये अनुभवों से उन्हें अवश्य आनंद मिलेगा. साथ ही उन्हें इस बात का भी संतोष
रहेगा कि वे आपके कामों में हाथ बंटा कर बच्चे के पालन-पोषण में महत्वपूर्ण
भूमिका निभा रहे हैं.
शादी के मात्र पांच साल बाद ही डाक्टर के पास से लौटी मेरी पत्नी पम्मी ने
रहस्यमय ढंग से मुस्कराते हुए धीरे से जो खबर मेरे कान में सुनायी,उसे सुनकर मैं
उछल पड़ा, खबर ही कुछ ऐसी थी- मैं अब पापा बनने वाला था.अपनी खुशी को कैसे प्रकट
करूं यह मेरी समझ में नहीं आ रहा था.
इस खबर को सुनने के बाद सबसे पहले मेरे अंदर यही उत्सुकता जागी,कि पहली बार मां
बनने पर मेरी पत्नी क्या-क्या महसूस कर रही है? चूंकि शारीरिक भिन्नता होने के
कारण मैं तो वैसा कुछ महसूस करने में असमर्थ था, इसीलिए मैं पम्मी से पूछता. वह
जो कुछ बताती इससे मुझे संतुष्टि नहीं मिलती,मुझे लगता वह मुझे पूरी बात नहीं
बता रही है. इस पर जब में उससे खोद-खोदकर पूछतै,तो वह एकदम झुंझला उठती. उसकी
झुंझलाहट देखकर मैं उदास हो जाता. मैं सोचता कि मैं अब इससे कुछ भी न पूछूंगा. पर
मेरी यह प्रतिज्ञा क्षणिक रहती,कुछ देर बाद ही मेरा वही पहले वाला हाल शुरू हो
जाता. कुछ साय बाद मैं सिर्फ पत्नी के अनुभवों पर ही निर्भर नहीं था, कुछ-कुछ तो
महसूस मुझे भी होने लगा था.
अचानक मैंने महसूस किया क पम्मी का मन तरह-तरह की चीजों के लिए मचलने लगा
हैं. मैंने सुन रखा था कि गर्भावस्था के दौरान औरत को तरह-तरह की चीजें खाने की
इच्छा होती हैं. ऐसी अवस्था में उसकी इच्छाओं की पूर्ति खुश होकर करनी चाहिए,
क्योंकि इसका सीधा असर गर्भस्थ शिशु पर पड़ता है. इसी बात को ध्यान में रखकर
पम्मी के मुख से निकली किसी भी फरमाइश को मैं फौरन पूरा करता. पर कभी-कभी मैं
बुरी तरह झुंझला भी जाता.चाट की शौकीन पम्मी को मैं शहर भर की प्रसिद्ध दुकानों
की चाट खिला चुका था फिर भी मेरे किये-दिये पर पानी फेरती एक दिन वह बोली "सुनो
जी!यहां तो कोई बढ़िया चाट नहीं बनाता. मेरे मायके में नुक्कड़ में जो चाट वाला
है,उसकी चाट बहुत ही बढ़िया होती है. उसी की चाट खाने का मन कर रहा है."
कम्पलीट बेड रेस्ट में पड़ी पम्मी को यहां से पूरे एक हजार किलोमीटर दूर उसके
मायके चाट खिलाने ले जाना मेरे बस की बात नहीं थी. मैं बुरी तरह झुंझलाया, उसकी
इस इच्छा पर गुस्सा भी आया. पर अपने गुस्से के घूंट को मैं पीकर शांत बना
रहा. उसे मैंने प्यार से समझाया. सच पूछिए, पहली बार पापा बनने की खुशी ने मुझे
संयमी बना दिया. नहीं तो पत्नी की बेमौके की इस बेसिर पैर की इच्छा पर मैं गुस्से
में भरकर अवश्य ही उसे कुछ उलटा-सीधा कर बैठता.
पम्मी को मैं जितना खुश रखने का प्रयास करता,वह उतनी ही तुनकमिजाज हो गयी थी. वह
कब किस बात का बुरा मान जाए, इसका मुझे पता भी नही चलता था. उस दिन दफ्तर से लौटा
तो पम्मी छोटे मौजे बुनने में व्यस्त थी. उसके पास बैठते हुए मैने कहा"अभी से
अपने बच्चे के लिए तैयारी में व्यस्त हो! मेरी बात पर हंसना या जवाब देना तो
दूर,जब उसने पहले मुझे घूरकर देखा और फिर मुंह बनाया तो मैं घबराया,आखिर ऐसा
मैने क्या कह दिया,जो महारानी का मुंह बन गया. और कोई मौका होता, तो बिना बात की
बात पर मुंह बनाने की उसकी इस आदत की मैं पूर्ण रूप से उपेक्षा कर देता. बार-बार
उसकी खुशामद करके उसके दिनाग को और न चढ़ाता, लेकिन ऐसी अवस्था में अपनी नाराज
बीवी को मनाना ही मैने ठीक समझा. कई बार पूछने पर नाराज होते हुए उसने कहा,तुमने
यह क्यों कहा कि अपने बच्चे के लिए तैयारियां कर रही हो बच्चा क्या मुझ अकेली का
है? कौन सा मैं इसे दहेज में लेकर आयी हूं'मैंने कान पकड़कर माफी मांगी. उस दिन से
मैं विशेष रूप से सतर्क हो गया. बच्चे का जिक्र हमारे बच्चे से ही शुरू करता.
हमारा होने वाला बच्चा. लड़का होगा या लड़की? इस पर हम दोनों में अक्सर बहस छिड़
जाती. बड़ी मुश्किल से बच्चे के सेक्स का निर्णय हुआ तो उसके नाम को लेकर विवाद
खड़ा हो गया. पम्मी को मेरे बतलाये नाम बहुत गंवार लगे तो पम्मी द्वारा सुझाये
नाम भी मुझे फूटी आंख न सुहाते, काफी देर बहस करने के बाद मैं ही आखिर अपनी हार
स्वीकारता हूं. बच्चे के स्कूल के चुनाव के बारे मे भी हम योजना बनाते हैं, तो कई
बार गंभीरता से इस बारे मे भी विचार करते हैं कि हम अपने बच्चे को क्या बनायेगे.
हम दोनों अपने बीच इस अजन्मे शिशु की उपस्थिति महसूस करने लगे हैं. न जाने हमारी
कितनी मधुर कल्पनाएं उसके साथ जुड़ गयी हैं. कल्पना में कभी हम उसके साथ खेलते
हैं तो कभी उसे डांटते हैं,कभी प्यार करते हैं, तो कभी उससे बातचीत करते हैं.
